<html>
<head>
<title>Untitled Document</title>
<meta http-equiv="Content-Type" content="text/html; charset=UTF-8">
<script language="JavaScript" src="../../../movysvetu.js"></script>
</head>

<body bgcolor="#FFFFFF" onload="loadAsFrame()">
<div align="justify">
  <p><b><font face="Monotype Corsiva" size="7">МОВЫ СВЕТУ </font></b></p>
  <p><b><font size="5">Беларуская мова</font></b> </p>
  <hr>
</div>
<div align="center"> <b><font color="#000000">/ Ф. Д. Клімчук </font>/ </b> 
  <h1><font size="4"><b><font color="#000000">Феномен Палесся</font></b></font></h1>
  <p align="justify"><font size="2">Тэрыторыю Палесся даследчыкі вызначаюць па-рознаму. 
    Найбольш пашыраны варыянт: ад Бeрасця (ці нават Бяла-Падляскі) на захадзе 
    і амаль да Калугі на паўночным усходзе. Іншыя варыянты: 2) ад Берасця да Дняпра, 
    3) ад Берасця да ўзмежжа Рэспублікі Комі і Пермскай вобласці Расіі, 4) Палессе 
    абмяжоўваецца тэрыторыяй Берасцейска-Пінскага Загароддзя<sup><font color="#FF0000"><b>1</b></font></sup>.<br>
    Паверхня Палесся - раўніна.<br>
    Адносна забалочанасці. Балоты ў плане іх велічыні можна падзяліць на дзве 
    групы. Першая - невялікія балоты, балотцы, <i>лужк&iacute;</i>. Яны пашыраны 
    па ўсім Палессі. Працэнт плошчы, якую яны займаюць, відаць, трохі вышэйшы, 
    чым наогул у лясной зоне Еўропы. Другая група - буйныя балотныя масівы. Апошнія 
    на тэрыторыі Палесся ўтвараюць два паясы: паўночны і паўднёвы. Паўночны пояс 
    праходзіць па ўзмежжы Палесся з Панямоннем і Случчынай. Пачынаецца ён каля 
    вярхоўяў Нарава і Ясельды і цягнецца на ўсход прыкладна да ракі Пціч. Паўднёвы 
    пояс пачынаецца каля Заходняга Буга і цягнецца таксама на ўсход блізка сучаснай 
    беларуска-ўкраінскай дзяржаўнай мяжы да ракі Убарць. У раёне Пінска гэтыя 
    паясы прыбліжаюцца адзін да другога.<br>
    Палессе знаходзіцца ў зоне змешаных лясоў. Паўднёвая граніца Палесся праходзіць 
    па мяжы лесу і лесастэпу. Найбольшай лясістасцю вызначаецца масіў, які можна 
    ўмоўна назваць ц э н т р а л ь н а п а л е с к і м. Ён ахоплівае заходнюю 
    частку Гомельскай вобласці, прылягаючыя тэрыторыі Брэсцкай вобласці Беларусі, 
    суседнія раёны Жытомірскай, Ровенскай і Валынскай абласцей Украіны. Лясы тут 
    займаюць каля 5О % тэрыторыі. У Берасцейска-Пінскім Загароддзі лясы складаюць 
    каля адной чвэрці ўсёй плошчы.<br>
    Для параўнання прывядзём дадзеныя пра лясістасць іншых рэгіёнаў: Беларусь 
    у цэлым 33,8 %, вобласці Гродзенская, Віцебская, Магілёўская, Брэсцкая, Мінская 
    ад 32 да 37 %, Гомельская вобласць (уключае асноўную частку Тураўска-Мазырскага 
    Палесся) 40 %, украінскае Палессе 23,2 %, Бранская вобласць Расіі 26 %, Смаленская 
    і Пскоўская вобласці 31%, Цвярская вобласць 36 %, Калужская і Маскоўская вобласці 
    40 %, Ноўгарадская вобласць 50 %, Валагодская вобласць 66 %, Францыя 20 %, 
    Індыя 21,8 %, Польшча 27,2 %, Літва 28 %, Германія каля 30 %, Чэхія каля 32 
    %, Славакія 36 %, Латвія і Аўстрыя 38 %.<br>
    У далёкім мінулым Палессе знаходзілася на ўскраіне славянскай прарадзімы. 
    Пазней, калі тэрыторыя рассялення праславян пашырылася, яно апынулася ў &quot;сярэдняй&quot; 
    Славіі. Такое становішча спрыяла наступнаму. Славяне Палесся менш кантактавалі 
    з прадстаўнікамі неславянскіх этнасаў, чым многія іншыя славянскія групы. 
    I калі на поўнач і на поўдзень ад Палесся ў выніку інтэнсіўных міжэтнічных 
    кантактаў праславянская моўная сістэма разбуралася, там утвараліся рысы, якія 
    пазней ляглі ў аснову беларускай і ўкраінскай моў, то на Палессі такая сістэма 
    захоўвалася даўжэй. I зараз палескія гаворкі вызначаюцца сваёй архаічнасцю. 
    Асабліва архаічныя гаворкі гараднянскага, стрыгінскага, беражноўскага, верхнеясельдскага 
    тыпаў<sup><font color="#FF0000"><b>2</b></font></sup>. Яны ўтвараюць невялікія 
    масівы і астравы. На Палессі захавалася нямала архаічных асаблівасцей не толькі 
    ў народных гаворках, але і ў этна-нацыянальнай самасвядомасці<sup><font color="#FF0000"><b>3</b></font></sup>.<br>
    Сярод старажылаў Палесся ўсведамленне сваёй прыналежнасці да славян з'яўляецца 
    больш-менш звычайнай з'явай. Тое ж можна сказаць і пра 1940-1950-я гады, калі 
    мы фіксавалі выказванні мясцовых жыхароў, якія нарадзіліся ў апошнюю чвэрць 
    XIX ст. (1870-1890-я гады). Такому ўсведамленню, вядома, садзейнічала школа 
    і царква. Але, відаць, захоўваліся і даўнія традыцыі. Пры кантактах палешукоў 
    з прадстаўнікамі іншых усходнеславянскіх груп звычайна кожны гаварыў на сваёй 
    гаворцы і адзін другога разумелі. Заходнія палешукі здаўна кантактавалі з 
    палякамі. Мова ў такіх выпадках таксама не з'яўлялася перашкодай. Ёсць нямала 
    звестак пра непасрэдныя кантакты палешукоў, сялян і мяшчан, з чэхамі і сербамі. 
    Траплялася гэта ў заробках у Амерыцы, у Германіі ў час знаходжання ў палоне 
    ці на работах, у партызанах і інш. Паведаміў мне адну сітуацыю мой зямляк 
    Раманюк Даніл Мікалаевіч (1922-1997 гг). Нарадзіўся ён у вёсцы Сіманавічы 
    Драгічынскага раёна, шмат гадоў працаваў дырэктарам Сіманавіцкай СШ. У час 
    удзелу ў партызанскім руху доўгі час жыў у адной зямлянцы з сербам, хадзіў 
    разам з ім на баявыя заданні. Адразу ж узнікла пытанне: як жа кантактаваць, 
    не ведаючы і спецыяльна не вывучаючы мовы. Выручыла заходнепалеская гаворка 
    Д.М. Раманюка. Гаварылі: адзін па-сербску, другі - па-палеску. Была ўмова: 
    гаварыць <i>помалу</i>, г. зн. павольна. Ведалі на Палессі пра Балгарыю і 
    балгар, было вядома, што балгары - славяне.<br>
    Што датычыцца беларускай і ўкраінскай нацыянальных ідэй, дык яны з'явіліся 
    на Палессі запознена.<br>
    Па характару ўмоў жыцця і гаспадарання ў Заходнім Палессі выдзяляліся наступныя 
    тры групы насельніцтва. Першая, найбольш значная - <i>лесавыя людзі</i> (<i>лісовыйі 
    людэ</i>). Іх вёскі прымыкалі да лесу. Другая - <i>палявікі</i> (<i>полёвыкы</i>), 
    <i>палюхі </i>(<i>полюхы</i>) або <i>пульвіна</i> (<i>пульвына</i>). Іх угоддзі 
    не прымыкалі ні да лесу, ні да балотных масіваў. Трэцяя група - <i>балацюкі</i> 
    (<i>болотюкы</i>), <i>багнюкі</i> (<i>багнюкы</i>) ці &quot;<i>болотяны людэ</i>&quot;. 
    Іх вёскі прымыкалі да балотных масіваў, зрэдку былі размешчаны на ўзвышэннях 
    сярод балот.<br>
    Пункты погляду даследчыкаў адносна паходжання тапоніма Палессе не ва ўсім 
    сыходзяцца<sup><font color="#FF0000"><b>4</b></font></sup>. Большасць прытрымліваецца 
    думкі, што ў аснове гэтай назвы ляжыць корань -<i>лес</i>-. Існуе, праўда, 
    пункт погляду, што тапонім Палессе балтыйскага паходжання і ўзыходзіць да 
    назваў з коранем <i>pol</i>-/<i>pal</i>-, якія абазначаюць балоцістыя мясціны<sup><font color="#FF0000"><b>5</b></font></sup> 
    .<br>
    Пры разглядзе пытання паходжання тапоніма <i>Палессе</i> неабходна прывесці 
    вядомы на гэтую тэму матэрыял, класіфікаваць яго, вылучыць супярэчлівыя моманты. 
    Неабходна адрозніць: у якіх выпадках назвы Палессе, <i>палешукі</i> традыцыйна 
    мясцовыя, у якіх - кніжныя, калі прыналежнасць да палешукоў лічыцца гонарам, 
    а калі - ганьбай, калі слова <i>палешукі</i> з'яўляецца саманазвай, а калі 
    так называюць пэўныя групы людзей іх суседзі і г.д.<br>
    У свой час аўтар гэтых радкоў лічыў, што адносна <i>Палесся</i> і <i>палешукоў</i> 
    усё дакладна ўстаноўлена - вядома і добра акрэслена яго тэрыторыя, што жыхары 
    яго - палешукі, што так не толькі пішуць у кнігах, але так лічыць і само насельніцтва 
    палескіх тэрыторый, і так яно лічыла спрадвеку. Былі, праўда, нейкія сумненні. 
    але гэта асобная тэма.<br>
    I вось адзін факт даў мне зразумець, што наконт <i>Палесся</i> існуюць розныя 
    пункты погляду. Было гэта ў 1954 г. на маёй радзіме, Драгічыншчыне. Пасля 
    заканчэння настаўніцкага інстытута мяне размеркавалі на працу ў Столінскі 
    раён. Вырашыў я наведаць сваю цётку <i>Пол&aacute;ю</i> (Пелагею), бацькаву 
    сястру. Цёткі не было дома. Сустрэўся я з яе мужам, дзядзькам Лукашом (1893 
    - 1977 гг). Я паведаміў, што еду на працу ў Столінскі раён. Дзядзька Лукаш 
    сказаў: &quot;<i>Ты там можэш попасты в Пол&iacute;ссе</i>&quot;. Я быў вельмі 
    здзіўлены і спрабаваў пярэчыць: &quot;<i>То й у нас жэ Пол&eacute;ссе!</i>&quot; 
    На гэта я атрымаў наступны адказ.<br>
    <i>Полессе</i> і <i>Поліссе</i> неабходна адрозніваць. <i>Полессе</i> - назва 
    кніжная. Яе часам ужывалі і ўжываюць пісьменныя людзі. Часцей гэтую назву 
    сталі ўжываць <i>пры Польшчы</i>, калі было створана <i>Палескае</i> ваяводства. 
    <i>Поліссе</i> - назва не з кніг, а ад старых людзей, перш за ўсё ад людзей 
    бывалых. Добра ведаюць усялякія назвы тыя, хто хадзіў <i>на б&aacute;лі</i>, 
    г.зн. на сплаў лесу. А дзядзька Лукаш мноства разоў <i>на</i> <i>б&aacute;лі</i> 
    хадзіў. <i>Гонылы балі</i> ад Буга да Гарыні і нават на большых прасторах. 
    Адначасова вывучалі наваколлі. Было гэта <i>до Мыколaёвськыйі</i> (да першай 
    сусветнай) вайны. Дык вось<i> по-старынному</i> лічылася, што Поліссе знаходзіцца 
    за Гарынню (<i>за Г&oacute;рынем</i>),</font><font size="2"> г.зн. на ўсход 
    ад Гарыні.<br>
    На Століншчыне я працаваў у вёсцы Відзібар, якая знаходзіцца на захад ад Гарыні. 
    Уладкаваўшыся на кватэру, я ў той жа вечар запытаў у гаспадыні, ці ёсць у 
    Столінскім раёне Поліссеі Атрымаў адказ: &quot;<i>Е тут Поліссе, за Гoрынем 
    воно</i>&quot;.<br>
    Праз некалькі гадоў я зноў звярнуўся да дзядзькі Лукаша з пытаннямі пра <i>Поліссе</i>. 
    Ён унёс дапаўненні. Выявілася, што да <i>Полісся</i> адносяцца не толькі мясцовасці 
    за Гарынню, але і іншыя тэрыторыі, дзе многа лесу. Гэта мясціны за Ясельдай 
    (раён Целяхан, Лагішына) і за Дняпроўска-Бугскім каналам.<br>
    Спынімся на іншых фактах пра Палессе.<br>
    Для большасці жыхароў <i>Палесся</i>, г.зн. вобласці паміж Брэстам і Калугай, 
    слова палешукі не з'яўляецца саманазвай. Калі так называюць сябє, дык лічаць 
    гэтае слова назвай кніжнай і ўжываюць яго ў значэнні не этноніма, а катайконіма. 
    Вядома, уплываюць кнігі, школа, радыё, тэлебачанне, назвы адміністрацыйных 
    утварэнняў (<i>Палеская</i> воласць, <i>Палескае</i> ваяводства, <i>Палеская</i> 
    вобласць), чыгункі (<i>Палеская</i> чыгунка) і інш. Узнікаюць наступныя пытанні. 
    Як трапіла слова <i>Палессе</i> ў кнігі - з народных вуснаў ці прыдумана кніжнікамі? 
    Калі з народных вуснаў, дык ад жыхароў якой мясцовасці і калі? А таксама ў 
    чым розніца ва ўяўленнях пра <i>Палессе</i> і <i>палешукоў</i> у розных груп 
    насельніцтва? Адны так называюць сябе і свой край, другія - суседнюю мясцовасць 
    і яе жыхароў.<br>
    Пад <i>Палессем</i> разумеюць суседнія вобласці ў некалькіх рэгіёнах. Найбольш 
    ужывальны гэты тапонім на асноўнай тэрыторыі Украіны, дзе называюць <i>Палессем</i> 
    (<i>Полісся</i>) паўночную Украіну, якая размешчана ў зоне змешаных і лісцёвых 
    лясоў. Але ж паўночная Украіна ў наш час не з'яўляецца зонай дрымучых лясоў. 
    Там лясы чаргуюцца з палямі, сенажацямі. Лясы ва ўкраінскім <i>Палессі</i> 
    займаюць усяго 23,2% яго тэрыторыі. Але дзе на Украіне існуе саманазва <i>полішукі</i>? 
    3 такім пытаннем я ў свой час звярнуўся да вядомага ўкраінскага дыялектолага 
    Н.І.Марчук, якая, удзельнічаючы ў многіх дыялекталагічных экспедыцыях, аб'ездзіла 
    ўсю Украіну. Яна адказала, што саманазва <i>полішукi</i> існуе на невялікай 
    тэрыторыі. Гэта вузкая паласа на ўзмежжы з Беларуссю паміж рэкамі Гарынь і 
    Дняпро.<br>
    Іншыя такія вобласці існуюць у зоне лясоў. Працэнт тэрыторыі, занятай лясамі, 
    у іх вельмі нізкі. Гэта Панямонска-Слуцкая вобласць, цэнтральна-заходняе Загароддзе, 
    цэнтральная Тураўшчына, расійскае Залессе<sup><font color="#FF0000"><b>6</b></font></sup> 
    ‚ усходняя Гомельшчына. Насельніцтва гэтых абласцей нярэдка называе <i>палешукамі</i> 
    жыхароў суседніх лясных мясцовасцей. У Панямонска-Слуцкай вобласці <i>Палессе</i> 
    лакалізавалі далей на поўдзень ад свайго рэгіёну, яго жыхароў называлі палешукамі. 
    I вось даследчыкі паставілі мэту высветліць, дзе ж праходзіць мяжа <i>Палесся</i>. 
    Паехалі на поўдзень, папыталіся, ці тут <i>Палессе</i>? Ім адказвалі, што 
    тут яшчэ не, што Палессе знаходзіцца далей на поўдзень. Ехалі далей на поўдзень 
    -атрымлівалі такі ж адказ. Ехалі яшчэ далей - адказ такі ж.<br>
    У наваколлях Брэста <i>Палессе</i> лакалізавалі ў двух накірунках. Першы - 
    усходні. Адны размяшчалі <i>Палессе</i> на ўсход ад Кобрына, другія - на ўсход 
    ад Драгічына, трэція - на ўсход ад Пінска. Другі накірунак (з раёна Брэста) 
    - паўднёва-ўсходні: раён Маларыты і Дамачова, гэтыя мясціны характарызуюцца 
    павышанай лясістасцю. Дарэчы, у ХУІ -ХУІІІ стст. на тэрыторыі Маларытчыны 
    і прылягаючых мясцовасцей знаходзілася <i>Палеская</i> воласць, якая ўваходзіла 
    ў склад Берасцейскага павета. У раёне Камянца Палессе размяшчалі на ўсход 
    ад Кобрына. Плытагоны з наваколляў Драгічына лакалізавалі <i>Палессе</i> на 
    ўсход ад Гарыні. У раёне Турава <i>Палессе</i> размяшчалі на поўдзень ад р. 
    Сцвігі. У раёне Гомеля і Рэчыцы лакалізавалі Палессе на захад ад Дняпра.<br>
    Людзі, якія называлі палешукамі сваіх суседзяў, часта характарызавалі іх з 
    н е г а т ы ў н а г а боку: яны болып адсталыя, іх менш кранула цывілізацыя, 
    жывуць больш бедна і г.д.<br>
    Але існаваў і супрацьлеглы погляд на Палессе. Намі зафіксаваны мясціны, дзе 
    полешукi (полышукы) з'яўляецца саманазвай, дзе свой край спрадвеку называюць 
    Палессем, дзе прыналежнасць да Палесся і палешукоў лічылася і лічыцца г о 
    н а р а м. Такі погляд зафіксаваны намі ў жыхароў вёскі Сошна Пінскага раёна. 
    На іх думку, <i>Палессе</i> (<i>Поліссе</i>) - гэта невялікі рэгіён. Займае 
    ён паўночную частку Пінскага раёна, якая размешчана на поўнач ад ракі Ясельды. 
    На паўднёвым усходзе, па ніжнім цячэнні Ясельды і па Прыпяці <i>Палессе</i> 
    мяжуе з <i>Зарэччам</i>. <i>Зарэчча</i> (<i>Зарiччэ</i>) - вобласць асвоеная, 
    там многа палёў. Але ў той жа час у <i>Зарэччы</i> вельмі многа балот і мала 
    лесу. <i>Зарачукі</i> (<i>зарэчукы</i>) жывуць бядней за палешукоў. На паўночным 
    усходзе і усходзе (узмежжа Пінскага раёна з Ганцавіцкім і Лунінецкім) <i>Палессе</i> 
    мяжуе з іншай вобласцю. Назвы для яе асобнай няма, але гэта дакладна - не 
    <i>Палессе</i>. Там суцэльныя лясы, вёскі сустракаюцца рэдка. <i>Палессе</i> 
    - гэта не глухі лясны ці балотна-лясны край. <i>Палессе</i> - гэта край, дзе 
    многа лесу, але ў ім многа палёў, сенажацяў, ёсць і балоты. У Палессі чаргуюцца 
    лясы, палі, сенажаці, балоты.<br>
    Прыводзім матэрыял, зафіксаваны ў в. Пяркі Кобрынскага раёна. У Кобрынскім 
    раёне лясы займаюць менш чвэрці яго тэрыторыі. Але на Кобрыншчыне ёсць некалькі 
    <i>Палессяў</i>. Найбольш значнае з іх знаходзіцца на поўдзень ад р. Трасцяніцы. 
    <i>Палессі</i> - дзе поруч ляскі, палі, сенажаці. Пяркі - гэта не <i>Палессе</i> 
    ‚ бо яны пры дарозе Кобрын -Брэст. Калі гутарка заходзіла пра Расію, гаварылі: 
    многа <i>Палессяў</i> у Цвярской вобласці, а далей на паўночны ўсход ці ў 
    Сібіры - якія там <i>Палессі</i>, там суцэльны лес, тайга. Заўважым, што ў 
    Цвярской вобласці лясы займаюць 36 % яе тэрыторыі. А ў абласцях, размешчаных 
    далей на поўнач і паўночны ўсход намнога больш, напрыклад, у Валагодскай вобласці 
    66 %, у Кастрамской 67 %.<br>
    У вёсцы Відзібар Столінскага раёна, відаць, напластаваліся дзве характарыстыкі 
    <i>Палесся</i>. Пра першую гутарка была вышэй: Палессе - на ўсход ад Гарыні. 
    Другая характарыстыка зафіксавана намі ў 1975 г.: <i>Мы полышукы, в нас Поліссе</i>. 
    - А ці самі так называеце, ці вас так называюць? - <i>Так зовуть нас люды 
    з-за Пынска, алэ й самы так зовэмо</i>. - Але ж у вас лясоў не так многа. 
    - <i>У нас і ліс, і полэ, і болото, а болота туды бульш под Прыпять і за Стыр, 
    а лісa - туды за Горынь. То за Горынь можэ вжэ ны Поліссе? Ну й за Стыр ны 
    такое вжэ Поліссе</i>.<br>
    Пры супастаўленні ўмоў жыцця людзей, якія жывуць пры лесе (<i>лесавых людзей, 
    палешукоў</i>), і тых, хто жыве ў бязлесных рэгіёнах Палесся (<i>палявікі</i>), 
    можна пачуць шматлікія іх характарыстыкі. Прыводзім некаторыя.<br>
    У <i>Полі</i> нейкая пустэча, аднастайнасць, суцэльнае поле, сум наганяе. 
    А тут лес - ды так прыгожа. А глянуць бывала на вёскі. У <i>Полі</i> - маленькія, 
    нізкія хаты. А каля лесу хаты крэпкія, вялікія, аздобленыя. Лес блізка - можна 
    выбраць дрэва. А ў <i>Полі</i> таго ж кія і то няма дзе і з чаго <i>вырубаць</i>. 
    Зімою ў <i>Полі</i> мёрзнуць, асабліва якія ўдовы - цяжка з <i>дравaмі</i>. 
    А пры лесе. Калі няма нават ні палена дроў, ды якая-небудзь удава пайшла раненька 
    ў лес, <i>прысyнула</i> пару сухіх галін, <i>перарубaла</i> і вытапіла. Жанчыне 
    з <i>Поля</i>, каб пайсці ў ягады ці грыбы, трэба добра падумаць, як на цэлы 
    дзень пакінуць гаспадарку, кароў, свіней, а таксама дзяцей. А каля лесу. Вытапіла 
    - пайшла на гадзінку ў лес. <i>Прышлa</i> дадому, <i>падаiла</i> <i>коров<u>ы</u></i>, 
    дала свінням - зноў на паўгадзінкі. А колькі ўсялякіх заробкаў каля лесу заўсёды 
    было. Таго ж кяма ў <i>Полі</i>. Тут каля лесу жанчыны даўно паадвучваліся 
    прасці і ткаць. То мужык, то сама нешта заробіць у лесе, ды купіць нейкай 
    тканіны. Праўда, праца цяжкая ў лесе. Недарэмна старыя людзі прыказвалі: &quot;<i>Ліс 
    -то есть біс</i>&quot;. Але грошай так ніхто не дасць. Трэба ўсюды працаваць. 
    Вось за адны грыбы колькі грошай людзі <i>аграб<u>a</u>лі</i>. Яшчэ ў 1920-я 
    гады ў вёсках каля лесу людзі сталі модна апранацца, абувацца. Дзяўчаты сталі 
    спраўляць сабе <i>п<u>a</u>льта</i>, <i>тyхлі</i>. У <i>Полі</i> ж доўга заставалася 
    модай старасветчына. Часам жанчыну з <i>Поля</i> за вярсту было чутно - ад 
    яе запах гарэлай саломы. Яны ж саломай <i>тапiлі</i> (печ).<br>
    А вось характарыстыкі з забалочаных мясцін. Тут каля балота можна некалькі 
    разоў на дзень памыцца. Багатыя людзі едуць адпачываць да мора. А ў нас сваё 
    мора, калі вясною вада залівае балоты, <i>лужкi</i>. Вада ачышчае паветра. 
    Вада - гэта здароўе, гэта прыгажосць. А яшчэ як расцвіце <i>лок<u>a</u>тте</i> 
    і <i>лiлійіі</i> Вясною дзяцей не адагнаць з лужкa, цэлымі днямі плешчуцца. 
    Да лета балоты і лужкі высыхаюць. Вада застаецца ў равах і ятлах.<br>
    Паведамляла жанчына з вёскі Радастава Драгічынскага раёна (1960- я гады). 
    Калі яна была малая, дык адна бабулька з іншай вёскі расказвала, як яны калісьці 
    бедавалі пры паншчыне. А тут у Радаставе сярод лясоў і балот ніколі людзі 
    і не ведалі той паншчыны.<br>
    Мы цікавіліся, як успрымаюць назвы <i>Палессе</i> і <i>палешукі</i> мясцовыя 
    старажылы ў мінулым глухіх, аддаленых ад гарадоў і мястэчак вёсак. Рабілі 
    апытванне ў вёсках Спорава Бярозаўскага, Радастава Драгічынскага, Махнавічы 
    Мазырскага раснаў. Махнавічы і іх угоддзі акружаны вялікімі ляснымі масівамі. 
    Радастава з яго палямі, з аднаго боку - лясныя масівы, з другога - балотныя. 
    Спорава прымыкае да вялікага балотнага масіву. Дык вось у гэтых вёсках на 
    пытанне, што тут разумелі пад <i>Палессем</i>, каго называлі <i>палешукамі</i>, 
    прадстаўнікі старэйшага пакалення нічога не маглі адказаць. Гэтых слоў яны 
    ніколі не чулі. Ці не з'яўляецца гэта дадаткам да інфармацыі жыхароў в. Сошна, 
    што глухія лясныя масівы - гэта не <i>Палессе</i>?<br>
    Якой магла быць першасная характарыстыка мясцовасці, што мела назву <i>Палессе</i>!<br>
    Найбольш верагодна, што для такой мясцовасці, з аднаго боку, быў характэрны 
    лес, а з другога - у ей лясныя ўчасткі чаргаваліся з пашамі, палямі i іншымі 
    ўгоддзямі. <i>Палессе</i> - гэта не дрымучыя неасвоеныя чалавекам лясы, <i>Палессе</i> 
    - гэта, відаць, мясціны, дзе лес асвоены, у якім людзі <i>палесавaлі</i><sup><font color="#FF0000"><b>7</b></font></sup>. 
    Хутчэй за ўсё <i>Палессе</i> спачатку лакалізавалася недзе у лесастэпе. У 
    працэсе асваення лясной зоны гэты тапонім пашыраўся далей на поўнач.<br>
    Можна дапусціць, што слова <i>палессе</i> мела таксама значэнне 'несуцэльны 
    лес наогул'. У такім выпадку <i>Палессем</i> маглі называць мясцовасць, дзе 
    лясныя ўчасткі чаргуюцца з адкрытымі балотнымі масівамі. Нельга выключаць 
    таксама уплыву на фарміраванне другой характарыстыкі <i>Палесся</i> (глухія 
    балотна-лясныя мясціны) балтыйскіх назваў з коранем <i>pol</i>-/<i>pal</i>-, 
    якія абазначаюць забалочаныя мясціны.<br>
    Назву <i>Палессе</i> засвоілі кніжнікі. Яны ўжывалі яе у розных значэннях 
    для абазначэння часткі ўсходнеславянскай тэрыторыі лясной зоны. У другой палове 
    XIX ст. да <i>Палесся</i> адносілі наступную тэрыторыю<sup><font color="#FF0000"><b>8</b></font></sup>. 
    У склад беларускага i літоўскага <i>Палесся</i> ўключалі Віленскую, Віцебскую, 
    Гродзенскую, Ковенскую, Магілёўскую, Мінскую, Смаленскую губерні. Існавала 
    яшчэ Бранска-Жыздрынскае <i>Палессе</i> у Расіі, <i>Малое</i> <i>Палессе</i> 
    на поўначы Галічыны. Цікава, што ўся гэтая тэрыторыя у агульных рысах супадае 
    з той часткай зямель Вялікага княства Літоўскага ХІУ - ХУІ стст., якія знаходзіліся 
    у зоне змешаных i лісцевых лясоў<br>
    У далейшым тапонім <i>Палессе</i> набыў тое значэнне, у якім ён ужываецца 
    у наш час.</font></p>
  <p align="justify"><font size="2"><font size="2"><font color="#0000CC"><b>Літаратура:</b></font></font><font color="#0000CC"></font></font></p>
</div>
<ol>
  <li>
    <div align="left"><font size="2">Большая Советская энциклопедия. М, 1975, 
      т. 20. С. 186. Беларуская Савецкая энцыклапедыя. Мінск, 1975, т. 8. С. 48-49. 
      Украинская Советская энциклопедия. Киев, 1982, т. 8. С. 359. А.М.Абатуров. 
      Полесья русской равнины. М., 1963. Ю.В.Кухаренко. Первобытные памятники 
      на территории Полесья // Археология СССР. Свод археологических источников. 
      Вып. Б1 - 18, М., 1962. С. 5-6. Полесье. Материальная культура. Киев, 1988. 
      Калужская область. Туристская схема. М.: ГУГК, 1985. Лінгвістычная геаграфія 
      i групоўка беларускіх гаворак. Мінск, 1969. Карты № 71, 75. Н.Н.Дурново. 
      Диалектологическая карта Калужской губернии. СПб, 1903. С. 22. Е.Ф.Карский. 
      Этнографическая карта белорусского племени // Труды Комиссии по изучению 
      племенного состава населения России. 2. Петроград, 1917. С. 20. И.С.Тургенев. 
      Записки охотника. Повести и рассказы. Минск, 1984. С. 3, 151, 368 - 380.<br>
      </font></div>
  </li>
  <li> 
    <div align="left"><font size="2">Ф.Д.Климчук. Диалектные типы Полесья // Слово 
      и культура. Памяти Никиты Ильича Толстого. М., 1998, том I. С. 118- 135.<br>
      </font></div>
  </li>
  <li> 
    <div align="left"><font size="2">J.Obr&#281;bski. Problem etniczny Polesia // Sprawy 
      narodowosciowe. R. X, 1936, nr. l - 2. S. l - 24, mapa. Ф.Д.Климчук. Этногеографические 
      представления полешуков (Западное Полесье до 1939 г.) // Полесье и этногенез 
      славян. Предварительные материалы и тезисы конференции. М., 1983. С. 39-Ф.Д. 
      Климчук. Некоторые особенности этнического самосознания западных полешуков 
      // Этническое и языковое самосознание. Материалы конференции (Москва, 13-15 
      декабря 1995 г.). М., 1995. С. 71-72. Ф.Клімчук. Некаторыя асаблівасці этнанацыянальнай 
      самасвядомасці заходніх палешукоў // Форум. Інфармацыйна-культурны бюлетэнь. 
      Зіма 1995 - 1996, № 2. Менск. С. 11 - 19.<br>
      </font></div>
  </li>
  <li> 
    <div align="left"><font size="2">Ф.Д. Климчук. Географическая проекция внутренней 
      формы названия &quot;Полесье&quot; // Региональные особенности восточнославянских 
      языков, литератур, фольклора и методы их изучения. Тезисы докладов и сообщений 
      III республиканской конференции. Часть I. Гомель, 1985. С. 93 - 96. А.А. 
      Крывіцкі. Назва Палессе - свая ці чужая? // Роднае слова, 1987, № 8. С. 
      35 - 43. Полесье. Материальная культура ... С. 28 - 40.<br>
      </font></div>
  </li>
  <li> 
    <div align="left"><font size="2">Е.М. Катонова. Балто-славянские контакты 
      и проблема этимологии гидронимов // Проблемы этногенеза и этнической истории 
      балтов. Тезисы докладов. Март 1981. Вильнюс, 1981. С. 96 - 98.<br>
      </font></div>
  </li>
  <li> 
    <div align="left"><font size="2">Д. Феннел. Кризис средневековой Руси. 1200 
      - 1304. Перевод с английского. М., 1989. С. 38.<br>
      </font></div>
  </li>
  <li> 
    <div align="left"><font size="2">А. А. Крывіцкі. Назва Палессе... С. 42 - 
      43.<br>
      </font></div>
  </li>
  <li> 
    <div align="left"><font size="2">Живописная Россия. СПб. - М., 1882. Репринт., 
      Минск, 1993.</font><br>
    </div>
  </li>
</ol>
<p>&nbsp;</p>
<p>&nbsp;</p>
<p align="center">
  <!-- HotLog -->
  <script language="javascript">
hotlog_js="1.0";
hotlog_r=""+Math.random()+"&s=60880&im=1&r="+escape(document.referrer)+"&pg="+
escape(window.location.href);
document.cookie="hotlog=1; path=/"; hotlog_r+="&c="+(document.cookie?"Y":"N");
</script>
  <script language="javascript1.1">
hotlog_js="1.1";hotlog_r+="&j="+(navigator.javaEnabled()?"Y":"N")</script>
  <script language="javascript1.2">
hotlog_js="1.2";
hotlog_r+="&wh="+screen.width+'x'+screen.height+"&px="+
(((navigator.appName.substring(0,3)=="Mic"))?
screen.colorDepth:screen.pixelDepth)</script>
  <script language="javascript1.3">hotlog_js="1.3"</script>
  <script language="javascript">hotlog_r+="&js="+hotlog_js;
document.write("<a href='http://click.hotlog.ru/?60880' target='_top'><img "+
" src='http://hit4.hotlog.ru/cgi-bin/hotlog/count?"+
hotlog_r+"&' border=0 width=88 height=31 alt=HotLog></a>")</script>
</p>
<noscript><a href=http://click.hotlog.ru/?60880 target=_top><img
src="<http://hit4.hotlog.ru/cgi-bin/hotlog/count?s=60880&im=1>" border=0 
width="88" height="31" alt="HotLog"></a></noscript> 
<!-- /HotLog -->
<p align="center">&nbsp; 
  <!-- Akavita counter code -->
  <a target=_top
href="http://adlik.akavita.com/bin/link?id=3668"> 
  <script language=javascript><!--
pd=parent.document;
d=document;w=window;n=navigator;d.cookie="cc=1";
r=''+escape(pd.referrer);js=10;c=(d.cookie)?1:0;j=0;
x=Math.random();u=''+escape(w.location.href);lt=0;
h=history.length;t=new Date;f=(self!=top)?1:0;cd=0;
tz=t.getTimezoneOffset();cpu=n.cpuClass;ww=wh=ss=0;
//--></script>
  <script language="javascript1.1"><!--
js=11;j=(n.javaEnabled()?1:0);
//--></script>
  <script language="javascript1.2"><!--
js=12;lt=1;s=screen;ss=s.width;
cd=(s.colorDepth?s.colorDepth:s.pixelDepth);
//--></script>
  <script language="javascript1.3"><!--
js=13;wh=w.innerHeight;ww=w.innerWidth;
wh=(wh?wh:d.documentElement.offsetHeight);
ww=(ww?ww:d.documentElement.offsetWidth);
//--></script>
  <script language=javascript><!--
q='lik?id=3668&d='+u+'&r='+r+'&h='+h+'&f='+f;
q+='&c='+c+'&tz='+tz+'&cpu='+cpu+'&js='+js+'&wh='+wh;
q+='&ww='+ww+'&ss='+ss+'&cd='+cd+'&j='+j+'&x='+x;
d.write('<img src="http://adlik.akavita.com/bin/'+
q+'" alt="Akavita" '+
'border=0 width=88 height=31>');
if(lt){d.write('<'+'!-- ');}//--></script>
  <noscript> <img src="http://adlik.akavita.com/bin/lik?id=3668"
border=0 height=31 width=88 alt="Akavita"> </noscript> 
  <script language="JavaScript"><!--
if(lt){d.write('--'+'>');}//--></script>
  </a> 
  <!-- Akavita counter code -->
</p>
  </body>
</html>
