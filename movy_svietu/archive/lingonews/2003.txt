АПЫТАННІ Ў РУМЫНІІ ПАКАЗВАЮЦЬ ВЯЛІКУЮ НЕЦЯРПІМАСЦЬ (Eurolang)



Снежань 2003 - Апытанні паказалі, што 81.1% румынаў выказваюцца адмоўна да ўжывання вугорцамі іх роднай мовы ў кантактах з уладамі, а 46% супраць дзяржаўнага фінансавання адукацыі на вугорскай мове. 22% хацелі б жыць пры ваенным рэжыме і 33% уяўляюць сваё жыццё пры аднапартыйнай сістэме. 30% заявілі, што "румыны не мусяць мяшацца з іншымі народамі". Усяго былі апытаны 1500 чалавек, з якіх 1384 - румыны.




БАСКОНСКАЯ МОВА Ў ПАПЯРЭДНІМ СТАТУЦЕ КРАІНЫ БАСКАЎ (Eurolang)



Снежань 2003 - Афіцыйная прэзентацыя 25-га кастрычніка новых прапановаў Басконскага ўраду для палітычнага статута, вядомага як "План Ібарэчэ") выклікала скандал у Іспаніі. У прапанове гучыць наступная ідэя : басконскі народ - народ з адметнай тоеснасцю сярод іншых еўрапейскіх народаў і ў будучым мусяць адбыцца кансультацыі грамадзянаў басконскіх гістарычных тэрыторыяў ( Краіна Баскаў, Навара, Іпаральдэ ў Францыі) з тым, каб распрацаваць новую мадэль суіснавання з Іспанскай дзяржавай на аснове свабоднай асацыяцыі.




ПАЧАЛАСЯ КАМПАНІЯ ПА НАДАННІ ІРЛАНДСКАЙ АФІЦЫЙНАГА СТАТУСУ Ў ЕЎРАЗВЯЗЕ (Eurolang)

Снежань 2003 - Кампанію распачала грамадская арганізацыя Conradh na Gaeilge. Арганізацыя збірае подпісы і вядзе перамовы з ірландскімі афіцыйнымі асобамі. Ужо многія важныя асобы пагадзіліся падтрымаць акцыю. Прадстаўнікі Conradh na Gaeilge кажуць: "На мальтыйскай мове размаўляюць 300,000 чалавек, а ў Ірландыі 1,7 млн. чалавек заявілі аб сваім веданні мовы. І ірландская мова мусіць мець хаця б той жа статус, што і мальтыйская".




ВАЛІЙСКАМОЎНЫЯ АДВАКАТЫ ПАЛЯПШАЮЦЬ ВЕДАННЕ МОВЫ (Eurolang)



Снежань 2003 - Ідэя належыць былому адвакату Эміру Пары (Emyr Parry). Ён мяркуе, што гэта натхніць многіх валійцаў ўжываць мову ў судах.
Нягледзячы на тое, што у першай палове 20-га стагоддзя ў Валіі было шмат моналінгваў і многія валійцы слаба ведалі англійскую мову, у судах існавала забарона на мову. Сітуацыя памянялася ў 1960-х. Многія актывісты адмаўляліся ад судоў на англійскай мове. У 1967 г. быў прыняты закон, які дазваляў ужыванне мовы ў судовых паседжаннях. З цягам часу колькасць судовых працэсаў на валійскай мове павялічылася і ў Цэнтральнай і Заходняй Валіі амаль усе суды адбываюцца па-валійску.




ІРЛАНДСКІ КАМІТЭТ МОВЫ FORAS NA GAEILGE ПЕРАВОДЗІЦЦА СА СТАЛІЦЫ НА ЗАХАД (Eurolang)



Снежань 2003 - Міністр Гэлтахту О'Ківь плануе перавесці Foras Na Gaeilge, арганізацыю, якая кантралюе стан ірландскай мовы, у Донегал. Міністр заявіў, што гэта частка плану дэцэнтралізацыі
Для супрацоўнікаў арганізацыя гэтая навіна стала шокам. Яны мяркуюць, што такое перамяшчэнне арганізацыі са сталіцы негатыўна паўплывае і на моўную сітуацыю.



ВЯСЁЛКАВЫ КАНГРЭС НЕ БЫЎ ДАЗВОЛЕНЫ ГРЭЦКІМІ ЎЛАДАМІ (Eurolang)



Снежань 2003 - Кангрэс прадстаўляе інтарэсы македонскай мяншыні ў Грэцыі. На два запыты на правядзенне з'езду, якія былі накіраваны да прэм'ер-міністра Костаса Сімітыса, адказы не прыйшлі. у той жа час сябры Кангрэсу падвергліся ціску з боку правых. Многія сябры атрымалі пагрозы. 
З'езд мусіў праходзіць у гатэлі Ксэнія ў Эдэсе, але уладальнік гатэлю мусіў адмяніць яго, паколькі была знішчана яго машына, а яго сям'я атрымала пагрозы, у якіх гаварылася пра знішчэнне сям'і. 30-га лістапада на вуліцах Эдэсы адбыўся мітынг правых, якія заявілі, што яны не дазволяць правядзенне з'езду. У бок кіраўнікоў Кангрэсу таксама гучалі абразы.
Кіраўніцтва кангрэсу накіравала дадатковы ліст да прэм'ера з заклікам умяшацца ў сітуацыю, але зноў не дачакаліся адказу.
У прэс-рэлізе Кангрэса гаворыцца, што грэцкія афіцыйныя асобы патрабуюць правоў для гэцкай мяншыні ў Турцыі і Албаніі, але грэкі не заўважаюць, што яны самі не даюць тыя правы сваім мяншыням.




ІСПАНСКІ ЎРАД РОБІЦЬ ВАЛЕНСІЙСКІ ВАРЫЯНТ КАІАЛОНСКАЙ МОВЫ АСОБНАЙ МОВАЙ 

(Eurolang) 

Снежань 2003 - Валенсійскі варыянт каталанскай мовы паводле каралеўскага дэкрэту становіцца асобнай мовай, якая будзе мець такі ж статус, як і каталанская, галісійская, басконская.
Гэта была ініцыятыва валенсійскіх уладаў. У сувязі з новым статусам узнікае шмат праблем, і самая галоўная, як адрозніць валенсійскую мову ад каталанскай, паколькі лінгвістычныя арганізацыі Валенсіі прызнаюць валенсійскую за варыянт каталанскай і не збіраюцца штучна аддзяляць два варыянты.
Многія валенсійскія і балеарскія арганізацыі адрэагавалі на гэтую падзею, як на спробу падзяліць адну мову. Многія эксперты прызнаюць, што падзел каталанскай мовы - гэта не навуковы факт, а палітычны, паколькі такім чынам урад Іспаніі спрабуе аслабіць растучую моц каталанскай мовы.



БЕЛТЭЛЕРАДЫЁКАМПАНІЯ ГАНАРЫЦЦА, ШТО БОЛЬШАЯ ЧАСТКА ЯЕ ВЯШЧАННЯ ВЯДЗЕЦЦА ПА-РАСЕЙСКУ 



Кастрычнік 2003 - 31 кастрычніка на канале ТВЦ у праграме навінаў прайшла інфармацыя пра канферэнцыю па праблемах расейскамоўнага вяшчання у былых краінах СССР. Першым інтэрвію даваў прадстаўнік Белтэлерадыёкампаніі, які з гонарам заявіў, што большая частка вяшчання вядзецца па-расейску, таму, што "...насельніцтва так лепш успрымае" і што "... праблем з расейскай мовай у Беларусі няма". Упершыню прадстаўнік беларускага тэлебачання і радыё адкрыта сказаў праўду. На жаль прадстаўнік забыў адзначыць, што ў Беларусі на тэлебачанні ёсць праблемы з беларускай мовай. Гэтае прызнанне глядзелася яшчэ больш недарэчна на фоне выказванняў прадстаўнікоў ад тэлебачання з іншых краін СНД, дзе вяшчанне на нацыянальных мовах набірае моц. Адзін з прадстаўнікоў расійскага вяшчання адзначыў, што ў краінах СНД набірае моц англійская мова і спрабаваў запэўніць, што яна непатрэбная, бо "...яе цяжка многім вучыць". Зразумела, што расейская мова вучыцца лягчэй.



ЯШЧЭ АДЗІН БІЛІНГВІСТЫЧНЫ МОНСТР



Кастрычнік 2003 - У беларускамоўных была невялічкая надзея, што новы канал "Лад" стане ў большай ступені беларускамоўным. Вяшчанне гэтага каналу на працягу некалькі дзён паказвае, што канал працягвае "добрую" традыцыю БТ: беларуская мова гучыць толькі ў перадачах, ад якіх складваецца ўражанне непаўнавартаснасці беларусаў. Усе інтэрактыўныя перадачы вядуцца па-расейску. Інтэрвію ў навінах бяруць па-расейску. На застаўцы перадачы, якую вядзе саліст "Палацу", чамусці расейскае "и" мяняецца на беларускае "і", а ў самой перадачы ёсць урокі беларускай, але ўсё гучыць з пункту гледжання расейскай мовы. Адзіная перадача, якая заслугоўвае ўвагі, гэта "Правінцыйныя гісторыі". Фільмы ў асноўным савецкія і расейскія і, адпаведна, гучаць па-расейску. Амерыканскія і еўрапейскія фільмы таксама гучаць не па-беларуску. Выключэнне - гэта французскія фільмы і мультфільмы. 
Такім чынам беларускамоўны чалавек у Беларусі не мае ніводнага цалкам беларускамоўнага каналу для прагляду. "Лад" - гэта проста філія БТ, дзе гучаць тыя ж галасы і свецяцца тыя ж асобы. Варта згадаць Валію, дзе існуе валійскі канал поўнасцю на валійскай мове (уключна з рэкламай і фільмамі). І гэта, нягледзячы на тое, што англійскую мову ведаюць усе. Відаць кіраўніцтва Беларусі і тэлерадыёкампаніі лічаць беларусаў недаразвітымі асобамі, якія не ў стане разумець беларускую мову.



КРУГЛЫ СТОЛ ПА ПЫТАННІ СТВАРЭННЯ КОРПУСА БЕЛАРУСКАЙ МОВЫ



Кастрычнік 2003 - 14-га кастрычніка ў Скарынаўскім цэнтры адбыўся круглы стол, на якім абмяркоўвалася канцэпцыя Корпуса беларускай мовы. У круглым стале прынялі ўдзел прадстаўнікі Інстытута мовазнаўства НАН Беларусі (Генадзь Цыхун, Уладзімір Кошчанка, Валянціна Русак, Ніна Шчасная і інш.), супрацоўнікі Скарынаўскага цэнтру (Аляксей Глушко, Кацярына Любецкая і інш.), прарэктар Гродзенскага ўніверсітэту Рычкова і інш. На абмеркаванне былі вынесены наступныя пытанні: 1) Тып Корпуса беларускай мовы (КБМ), яго мэты, 2) Структура і задачы КБМ, 3) Храналагічныя рамкі КБМ, 4) Аб'ём КБМ, 5) Методыка архівацыі тэкстаў, 6) Прынцыпы карыстання КБМ, 7) Супрацоўніцтва пры стварэнні КБМ.
У выніку абмеркавання КБМ удзельнікі прыйшлі да адзінай думкі, што падобныя сустрэчы трэба ладзіць і надалей. Была прынята рэзалюцыя, у якой выказваецца неабходнасць стварэння КБМ і выказваюцца прапановы асобам, якія маглі б паспрыяць хуткаму стварэнню паўнавартаснага корпуса. Тэкст рэзалюцыі мы змесцім пазней. 




ПАМЯНШЭННЕ АБ'ЁМУ ВЫКЛАДАННЯ КАТАЛАНСКАЙ МОВЫ Ў ІСПАНСКІХ ШКОЛАХ АНДОРЫ (Eurolang)



Кастрычнік 2003 - Сакратар па адукацыі Андоры, Жазэп Антон Бардына, абвесціў пра новае пагадненне паміж урадамі Андоры і Іспаніі. Гэтая дамова паніжае важнасць каталанскай мовы як дзяржаўнай у іспанскамоўных школах, паколькі каталанская мова будзе абавязковай для вывучэння толькі да 16-ці гадоў, а потым - калі будзе жаданне.
У Андоры адукацыйная сістэма падзелена на тры часткі: навучанне на каталанскай, французскай і іспанскай мовах. Большасць дзяцей навучаюцца па-каталанску (4,500), на французскай - 3,300 і на іспанскай - 3,200. У французскіх і іспанскіх школах дадаткова вывучаецца і каталанская



НЯМЕЦКАЯ МЕНШАСЦЬ БАІЦЦА ПАЗБАВІЦЦА ЎПЛЫВУ Ў ВЫНІКУ ДАЦКАЙ РЭГІЯНАЛЬНАЙ РЭСТРУКТУРЫЗАЦЫІ (Eurolang)



Кастрычнік 2003 - Данія збіраецца змяніць адміністрацыйныя межы. Нямецкая меншасць складае 6-8 адсоткаў насельніцтва гістарычнай правінцыі Паўночны Шлезвіг, але ў выніку зменаў межаў яны будуць складаць толькі 2-2,5 адсоткі, што аўтаматычна змяншае іх уплыў на палітыку рэгіёна. Зменшыцца колькасць прадстаўнікоў немцаў і ў органах улады. Кіраўніцтва Камісіі па рэструктурызацыі паабяцала ўлічыць інтарэсы нямецкай меншасці.



ІСПАНСКАЯ ЦЫВІЛЬНАЯ ГВАРДЫЯ АРЫШТАВАЛА ВОСЕМ ЧАЛАВЕК, ЯКІЯ БЫЛІ ЗВЯЗАНЫ З ГАЗЕТАЙ EGUNKARIA (Eurolang)



Кастрычнік 2003 - Цывільная гвардыя Іспаніі арышьавала восем чалавек у Навары і Гіпускоа, якія наўпрост былі звязаныя з басконскай штодзённай газетай Euskaldunon Egunkaria. Некаторыя з арыштаваных уваходзяць у рэдакцыйную камісію новай басконскай газеты Berria.
Басконскія афіцыйныя асобы ў сваю чаргу абвінавачваюць іспанскі ўрад у нагнятанні абстаноўкі, тым больш, што за восем месяцаў з закрыцця газеты Egunkaria і арышту журналістаў супраць іх не былі высунуты абвінавачванні.



РАСПАЧАТЫ ПРАЕКТ ПА СТВАРЭННІ НОВАГА СЛОЎНІКА ІРЛАНДСКАЙ МОВЫ (Eurolang)



Кастрычнік 2003 - Апошні вялікі англійска-ірландскі слоўнік быў выдадзены 40 гадоў таму. Foras na Gaeilge, дзяржаўная ўстанова, што займаецца папулярызацыяй ірландскай мовы, аб'явіла пра пачатак стварэння новага слоўніка, які будзе зроблены праз пяць гадоў.
У слоўніку будзе 50,000 загалоўных слоў. Будуць улічаны тры асноўныя дыялекты ірландскай мовы. Пераклад будзе рабіцца на ірландскі варыянт англійскай мовы, але з улікам брытанскага і амерыканскага.



ПРАЙШОЎ З'ЕЗД ТБМ



Кастрычнік 2003 - 12-га кастрычніка адбыўся 8-мы з'езд ТБМ. Папярэдне Таварыству было адмоўлена ў правядзенні з'езду ў памяшканні Дома пісьменніка і з'езд прайшоў у маленькім памяшканні "Зніча" у Чырвоным касцёле. У параўнанні з папярэднім гэты з'езд прайшоў даволі сціпла. Сярод запрошаных не было прадстаўнікоў уладных структураў. З вядомых дзеячоў трэба адзначыць прысутнасць Станіслава Шушкевіча, Пятра Краўчанкі, Вінцука Вячоркі. Пятро Краўчанка выступіў з прамовай , у якой апрача высокіх словаў прагучалі і запэўніванні ў тым, што Ў Расеі ёсць сілы, якія не хочуць знікнення беларускай мовы і беларусаў. У дадатак спадар Краўчанка распавёў пра тое, што Чубайс аб'явіў Расію "ліберальнай імперыяй", якая нікому не будзе пагражаць.
У асноўным з'езд прайшоў у рабочай абстаноўцы. Адзінай інтрыгай стала выключэнне спадара Белага з Рады Таварыства за што прагаласавалі 44 чалавекі супраць 18-ці і 30-ці ўстрымаўшыхся.
На з'ездзе было заяўлена, што, нягледзячы на цяжкія для беларускай мовы часы, беларускамоўным трэба спыніць енк і пачаць рэальна працаваць над распаўсюдам мовы і яе папулярызацыяй. Было прынята некалькі зваротаў і рэзалюцый: да прэзыдэнта з патрабаваннем вярнуць беларускую мову на тэлебачанне, да жыхароў Беларусі, у абарону ліцэю і г. д.



СЭНС РУСКАЙ АДУКАЦЫІ Ў БЕЛАРУСІ (Новы Час)



Кастрычнік 2003 - У Маскве прайшла прэс-канферэнцыя на тэму "Руская мова на постсавецкай прасторы: праблемы рускамоўнай адукацыі і кнігавыдання".
Шчыра паведаміў расійскую пазіцыю па гэтых праблемах намеснік старшыні Савета па адукацыі дзяржаў-членаў СНД, генеральны дырэктар маскоўскага выдавецтва "Просвещение" Аляксандр Кандакоў, адказваючы на пытанні журналістаў.
Пытанне. Сёння назіраецца скарачэнне колькасці рускамоўных школ на тэрыторыі СНД, што само па сабе нясе сур'ёзную пагрозу інтарэсам Расіі. Адным з фактараў выціскання з'яўляецца адсутнасць сучаснай вучэбна-метадычнай літаратуры для рускамоўнай школы. Якія захады робяцца дзеля таго, каб спыніць гэты працэс?
Адказ. Пытанне забеспячэння падручнікамі рускамоўных школ стаіць дастаткова востра. Яно часткова вырашаецца ў рамках дзейнасці Камісіі па суайчынніках пры ўрадзе Расіі. У гэтым годзе камісія закупляе вучэбнай літаратуры прыкладна на суму 35-40 мільёнаў рублёў. Гэта каля 400-600 тысяч асобнікаў кніг, што дазволіць забяспечыць падручнікамі прыкладна 100 тысяч дзяцей. У рэальнасці патрэбы ў 5-8 разоў большыя. Канешне, значная частка падручнікаў набываецца на грошы бацькоў і на сродкі бюджэтаў сумежных дзяржаваў. Аднак доля бюджэтных грошай пастаянна змяншаецца: гэта звязана з тым, што ўводзяцца свае стандарты адукацыі (часта адукацыя ў гэтых дзяржавах развіваецца больш высокімі тэмпамі, чым расійская - напрыклад, у Казахстане) і там патрабуюцца падручнікі ўжо новага пакалення. У выніку колькасць нашых падручнікаў у агульным сумарным звароце вучэбнай прадукцыі краінаў СНД няспынна змяншаецца. Шмат якія рускамоўныя школы, страціўшы надзею на атрыманне расійскіх падручнікаў, пачынаюць пераходзіць на падручнікі сваіх дзяржаваў ці выкарыстоўваць састарэлыя кнігі...
Пытанне. Мова з'яўляецца адной з галоўных прыкметаў этнасу. Калі дзіця не можа атрымаць адукацыю на роднай мове, гэта значыць, што яно губляе свае карані, сувязь з роднай культурай. I пачынаюцца працэсы асіміляцыі ў прасторы іншай культуры. Наколькі гэта стратэгічна і палітычна небяспечна для Расіі -пытанне асобнае, і яно не можа не хваляваць...
Адказ. Клопат пра суайчыннікаў у бліжэйшым замежжы мае некалькі аспектаў. Па-першае, гэта падтрымка адукацыйных, культурных і інфармацыйных патрэбаў, па-другое - падтрымка рускамоўнай дыяспары, па-трэцяе - наяўнасць пэўнай расійскай сферы ўплыву ў дзяржавах блізкага замежжа. Не сакрэт, што дэмаграфічная сітуацыя ў Расіі зараз такая, што ў бліжэйшыя гады катастрафічна будзе не халаць новых маладых рабочых кадраў, якія скончылі навучальныя ўстановы розных узроўняў. Таму пошук такіх кадраў у краінах блізкага замежжа з'яўляецца адной з надта сур'ёзных задач, якія стаяць перад расійскай сістэмай адукацыі. Забеспячэнне адукацыі на ўзроўні расійскіх стандартаў з'яўляецца вельмі важнай справай (асноўны паток іміграцыі ў Расію ідзе з краінаў блізкага замежжа). I чым больш кваліфікаваныя людзі да нас прыедуць, тым больш пазітыўна гэта адаб'ецца на расійскай эканоміцы...
Калі гаварыць аб падтрымцы суайчыннікаў, трэба сказаць і аб развіцці экспарту адукацыйных паслуг з Расіі, падтрымцы дзейнасці філіялаў расійскіх вну ў сумежных краінах, падтрымцы дзейнасці славянскіх нацыянальных універсітэтаў, падобных на тыя, якія дзейнічаюць зараз у Магілёве, Бішкеку, Ерэване і ў Душанбэ. 



УКРАІНА РЫХТУЕ УКРАІНІЗАЦЫЮ ШКОЛ (Новы Час)



Кастрычнік 2003 - Напрыканцы верасня міністр адукацыі Украіны Васіль Крэмень паведаміў, што міністэрства падрыхтавала праграму па украінізацыі школ Данецка і Крыма, а таксама шэрагу іншых рэгіёнаў Паўднёва-Усходняй Украіны.
Міністр катэгарычна заявіў, што за два гады да запланаванага пераводу школ на ўкраінскую мову выкладання аб гэтым будуць пастаўлены ў вядомасць педагагічныя калектывы. Кожны настаўнік мусіць ці пагадзіцца з пастаўленай Міністэрствам адукацыі задачай, ці ў выпадку нязгоды шукаць сабе іншае месца працы.
Адразу ж на гэтае паведамленне міністра адрэагавалі актывісты "Рускага руху Украіны" і члены партыі "Рускі Блок". Яны прынялі заяву, у якой гаворыцца, што падобныя планы міністэрства трэба расцэньваць як выклік, кінуты праціўнікамі расійска-ўкраінскага збліжэння. У заяве падкрэслена, што гэта адбылося ў той момант, калі трэба ратыфікаваць пагадненне аб стварэнні Адзінай эканамічнай прасторы чатырох дзяржаваў. Таксама аўтары заявы лічаць лраграму ўкраінізацыі ўкраінскай школы выклікам тым прадстаўнікам палітычнага кіраўніцтва Расіі, што выступаюць за наданне рускай мове статуса афіцыйнай мовы ў краінах СНД. Чым руская лепшая за ўкраінскую і чаму яна павінна быць афіцыйнай у чужой краіне, актывісты "Рускага Блока" не тлумачаць
Варта нагадаць, што ў краінах Еўралейскага Саюза ніхто не выступае за наданне нямецкай ці французскай мовам статусу афіцыйнай мовы для астатніх краінаў Саюза.



ГЛАБАЛЬНЫ МАСКОЎСКІ ПЛАН (Новы Час) 





Кастрычнік 2003 - Расійскае Міністэрства замежных справаў будзе дамагацца надання рускай мове статусу афіцыйнай на ўсёй прасторы былога Савецкага Саюза. 
Пра гэта заявіла першая намесніца міністра замежных справаў Элеанора Мітрафанава, выступаючы перад студэнтамі маскоўскага Міжнароднага універсітэта. Найперш гэта датычыць тэрыторыяў кампактнага пражывання рускамоўнага (не толькі рускіх) насельніцтва. На думку намесніцы міністра, у краінах СНД і Балтыі руская мова выціскаецца з грамадскага жыцця, скарачаецца аб'ём тэле- і радыёвяшчання на рускай мове. Чаму руская мова павінна быць афіцыйнай у незалежных краінах, намесніца не патлумачыла.
Э.Мітрафанава паведала пра сродкі, якія былі выдзелены ў 2003 годзе на падтрымку рускай мовы і рускамоўнага насельніцтва за межамі Расіі. "10 мільёнаў рублёў пойдуць на пастаўкі расійскіх вучэбных дапаможнікаў у краіны СНД, перападрыхтоўку настаўнікаў рускай мовы, адпачынак дзяцей з рускамоўных сем'яў у расійскіх лагерах і санаторыях, а таксама на падтрымку ветэранаў Вялікай Айчыннай вайны. У 2004 годзе на гэтыя мэты будзе выдаткавана 252 мільёны рублёў".
Пакуль што руская мова мае афіцыйны статусу Казахстане, а ў Кіргізіі і Беларусі прызнаная дзяржаўнай (гэта значыць, што Беларусь аплочвае дапаможнікі, настаўнікам мовы чужой дзяржавы за кошт сваіх падаткаплацельшчыкаў).



АЗЕРБАЙДЖАН: МАСКВА СПРАБУЕ ДАБІЦЦА АФІЦЫЙНАГА СТАТУСУ ДЛЯ РАСЕЙСКАЙ МОВЫ (Minelres) 





Кастрычнік 2003 - Чыноўнікі ў маскве сцвярджаюць, што пасля дзесяцігоддзя заняпаду зноў узмацніліся пазіцыі расейскай мовы ў СНД. Яна - дзяржаўная ў Беларусі і Кыргызстане, афіцыйная ў Казахстане. У астатніх краінах СНД расейская мова лічыцца замежнай.
Раней Масква падтрымлівала расейскамоўных, але зараз гэтая падтрымка рэкламуецца адкрыта. Ужо ў ліпені Дума дэбатавала па пытанні дабіцца каб расейская мова стала дзяржаўнай у 12-ці краінах СНД.
Зараз Масква спрабуе дабіцца ад Азербайджана прызнання расейскай мовы ў якасці дзяржаўнай. У сваю чаргу міністр замежных спраў Азербайджана Вілаят Куліеў адрынуў абвінавачванні ў дыскрымінацыіі расейскамоўных і заявіў, што пытанне пра статус расейскай мовы "не стаіць на павестцы дня".
Канстытуцыя Азербайджана ўтрымлівае артыкул, у якім азербайджанская мова абвешчана адзінай дзяржаўнай, а астатнія мовы маюць падтрымку ад дзяржавы і могуць свабодна развівацца.
Але сітуацыя ўскладняецца тым, што многія азербайджанцы не ведаюць роднай мовы, адсутнічае навуковая і навучальная літаратура на азербайджанскай, транслюецца расейскае тэлебачанне, большасць папулярных газет - таксама расейскамоўныя. Слабая эканоміка крамны прыводзіць да таго, што многія азербайджанцы едуць зарабаткі ў Расею і веданне расейскай мовы для іх жыццёва неабходнае.



200-ГАДОВЫ ЮБІЛЕЙ (Новы Час) 





Кастрычнік 2003 - У Тартускім універсітэце, на факультэце эстонскай і фіна-вугорскіх моваў адбыліся юбілейныя ўрачыстасці (канферэнцыя і выстава), прысвечаныя 200-годдзю пачатку навучання на роднай мове. У 1803 годзе ў Тарту ўпершыню пачалося навучанне на эстонскай мове студэнтаў багаслоўскага факультэта, на якім рыхтавалі пастараў для эстонскіх прыходаў (да таго мовамі навучання былі руская і нямецкая). Толькі пасля набыцця Эсто-ніяй незалежнасці ў 1918 годзе эстонская мова стала афіцыйнай мовай ва універсітэце і пачалася падрыхтоўка выкладчыкаў і даследчыкаў эстонскай мовы.



НЯМА ПРАБЛЕМЫ (Новы Час) 





Кастрычнік 2003 - Эстонію наведала дэлегацыя Парламенцкай Асамблеі НАТО, якая азнаёмілася са становішчам нацыянальных меншасцяў у краіне. Візіт прадстаўнікоў НАТО стаў водгукам на прадстаўлены ў траўні гэтага года Расіяй у Камітэт грамадзянскай бяспекі Парламенцкай Асамблеі НАТО рапарт, у якім сцвярджалася, што ў Эстоніі і Латвіі парушаюцца правы рускай нацыянальнай меншасці. Камітэт пагадзіўся накіраваць у Эстонію і Латвію спецыяльную дэлегацыю.
Па словах кіраўніка дэлегацыі, старшыні падкамітэта ПА НАТО па дэмакратычным уладкаванні Нікі Бетэндорфа, у Эстоніі асаблівых праблемаў у сферы правоў нацменшасцяў ён не прыкмеціў. «Мы прыйшлі да высновы, што на працягу апошняга года Эстонія вельмі хутка і з поспехам развівалася. Я б сказаў, што ў Эстоніі этнічным меншасцям жыць лёгка. У некаторых рэгіёнах з пераважным неэстонскім насельніцтвам маюцца праблемы з эстонскай мовай, але гэта можна выправіць, крыху змякчыўшы там дзеянне некаторых законаў», - адзначыў Бетэндорф.
Па яго словах, прадстаўнікі рускай меншасці, якія сустракаліся з членамі дэлегацыі, былі жыццём у Эстоніі задаволены і пацвердзілі, што моўнае пытанне з'яўляецца перашкодай толькі для старэйшага пакалення.



'ESKERRIK ASKO PAISOS CATALANS' (ДЗЯКУЙ, КРАІНА КАІАЛОНІЯ) (Eurolang) 





Кастрычнік 2003 - 28 верасня ў Барселоне прайшоў рок-фестываль прысвечаны плюралізму і свабодзе выказванняў. Ініцыятарамі канцэрту выступілі супрацоўнікі зачыненай басконскай газеты Egunkaria. Такім чынам яны вырашылі падзякаваць каталанцаў за падтрымку.
21 чэрвеня была заснавана новая штодзёнка Berria на басконскай мове і гэтая падзея была таксама шырока адзначана ў Каталоніі.
Былы дырэктар Egunkaria Марчэла Атаменды (Martxello Otamendi) адзначыў, што найбольшая падтрымка зыходзіла ад каталонцаў. Таксама ён падзякаваў іспанскую кіруючую партыю Partido Popular, якая спрабавала забараніць падзею, за "рэкламу" фестывалю.



БРЫТАНСКІ ЎРАД ПРЫНОСІЦЬ ПРАБАЧЭННІ ЗА ТОЕ, ШТО НЕ АДКАЗ НА ЛІСТЫ ДАВАЎСЯ НЕ ПА-ВАЛІЙСКУ(Eurolang) 





Кастрычнік 2003 - Дэпартамент Брытанскага ўраду прынёс прабачэнні за тое, што адказы на лісты, якія былі на валійскай мове, былі на англіскай мове. гэта адбывалася з-за таго, што дэпартамент не меў магчымасці рабіць пераклады. У час візіту ў Паўночную Валію галава дэпартамету лорд Фалканэр паабяцаў , што зараз адказ не лісты будуць давацца і па-валійску



ПАВІННА АДБЫЦЦА СУСТРЭЧА, НА ЯКОЙ БУДЗЕ ПАЧАТА РАСПРАЦОЎКА СТРАТЭГІІ КОРНСКАЙ МОВЫ (Eurolang) 





Кастрычнік 2003 - Упершыню прадстаўнікі Корнскага моўнага руху сустрэліся з сябрамі Konsel Kernow (Рада Карнуола) і Дзяржаўнага Офіса 'Паўднёвы Захад' з тым, каб распрацаваць стратэгію для корнскай мовы.
Гэта адбылося дзякуючы таму, што корнская мова была ўключана ў Еўрапейскую Хартыю рэгіянальных і менш ужываных моў. Падчас сустрэчы была абмеркавана ідэя правядзення шырокага грамадскага абмеркавання будучыні корнскай мовы. Мяркуецца выслухаць думкі як прыхільнікаў корнскай мовы, так і яе апанентаў.
На сённяшні дзень зарэгістравана 400 чалавек, якія вольна валодаюць мовай і некалькі тысячаў тых, хто можа размаўляць.



ГЭЛЬСКАЯ МОВА - ВАЖНАЯ ЧАСТКА ЖЫЦЦЯ ШАТЛАНДЫІ (Eurolang) 





Кастрычнік 2003 - Новае даследаванне, праведзенае ў Шатландыі, паказала, што дзве трэція шатландцаў разглядаюць гэльскую мову як важную частку шатландскага жыцця. Абсалютная большасць (87%) апытаных не ведаюць гэльскай мовы, але 66% пагадзіліся, што яе трэба падтрымліваць.
90% не супраць, каб іх дзеці вучылі гэльскую, а 64% выказалі падтрымку больш шырокага прымянення гэльскай па ўсёй Шатландыі.



СЛАВАЦКІЯ МЭРЫ АБВІНАВАЧВАЮЦЬ УРАД У НАМЕРЫ ЗЛІКВІДАВАЦЬ РУСІНСКУЮ МЕНШАСЦЬ (RFL) 





Кастрычнік 2003 - Мэры 51 населенага пункта Ўсходняй Славаччыны даслалі ліст пратэсту супраць рашэння перамясціць кіраўнічыя органы рэгіёна са Свідніка ў Стропкаў прэм'еру Джурындзе і спікеру парламенту Павалу Грушоўскаму. Падпісанты назвалі рашэнне "цынічным і дыскрымінацыйным" і заявілі, што яно мае на мэце "поўнасцю ліквідаваць русінскую меншасць". падпісанты папрасілі парламентароў змяніць "ірацыянальную, дыскрымінацыйную і нацыяналістычна арыентаваную прапанову ўраду".



БАЛГАРСКІЯ ЎНІВЕРСІТЭТЫ ПАЧАЛІ РЫХТАВАЦЬ НАСТАЎНІКАЎ ДЛЯ ЦЫГАНСКІХ ДЗЯЦЕЙ (RFL)



Кастрычнік 2003 - Універсітэт Кірыла і Мефодзія (Веліка Тырнава ) і Тракійскі ўніверсітэт (Стара Загора) распачалі спецыяльны курс для настаўнікаў, якія будуць вучыць цыганскіх дзяцей. 30 настаўнікаў будуць вывучыць цыганскую мову, культуру, гісторыю і таксама спецыяльныя методыкі навучання цыганскіх дзяцей балгарскай мове.



НОВЫ БЕЛАРУСКА-РАСЕЙСКІ СЛОЎНІК Верасень 2003 - У выдавецтве "Беларуская Энцыклапедыя" выйшла 3-е выданне беларуска-расейскага слоўніка Крапівы пад рэдакыяй А. І. Падлужнага. Пакуль з'явіўся першы том слоўніка, які мусіць быць трохтомным. Наступны том з'явіцца праз месяц.
Папярэдні аналіз слоўніка паказвае, што ён мала змяніўся ў параўнанні з папярэдняй версіяй. Дадаліся толькі словы, якія з'явіліся і ў расейскай мове (інтэрнэт, сэрвер, сайт і пад.), а новыя словы, што ўзніклі на ўласнабеларускай глебе ці былі запазычаны не з англійскай ці расейскай моў у большай ступені ігнаруюцца. Вось як гэта тлумачаць аўтары: 
"...У гэты ж перыяд праявілася тэндэнцыя замены рада лексем, якія шырока ўжываліся да канца 1980-х гадоў, іншымі лексемамі і толькі таму, што яны менш падобныя на адпаведныя лексемы рускай мовы. Так, выстаўка заменена выставай, вечарынка - вечарынай, мерапрыемства - імпрэзай, чайнік - імбрыкам, крэсла - фатэлем, мінчане - мінчукамі, экзэмпляры - асобнікамі або паасобнікамі, гродзенцы - гарадзенцамі, Брэст - Бярэсцем ці Берасцем, пасол - амбасадарам і да т. п.
Аўтары, якія рыхтавалі Слоўнік да друку, як правіла, падобныя лексічныя дублеты ў яго не ўключалі, бо іх ужыванне відавочна звязана толькі з пэўнай групай карыстальнікаў літаратурнай мовай і яны нічым не адрозніваюцца ад дзесяцігоддзямі замацаваных лексем. 3 рэестра былі выключаны яўныя русізмы, якія выяўлены пры карыстанні папярэднімі выданнямі..."
Падобная пазіцыя выклікае пытанні, паколькі слоўнікам будуць карыстацца не толькі "пэўная група карыстальнікаў", але і замежнікі, якія не знойдуць шмат слоў у новым выданні, якое налічвае 110,000 слоў.
Знешні выгляд слоўніка таксама пакідае жадаць лепшага: шрыфт вялікі і таму кніжкі атрымаліся тоўстымі і нязручнымі для карыстання; слоўнікавыя артыкулы, за пэўным выключэннем, беднаватыя і многія сучасныя значэнні слоў адсутнічаюць. Вокладка зроблена дрэнна і ў пры сталым карыстанні наўрадці вытрымае доўга.
Найтанней слоўнік можна набыць у кнігарні Энцыклапедыі (вул. Акадэмічная).



КРУГЛЫ СТОЛ ПА ПЫТАННЯХ "НАРКАМАЎКІ" І "ТАРАШКЕВІЦЫ" НЕ АДБУДЗЕЦЦА 

Верасень 2003 - Запланаваны на 24 верасня круглы стол, які мусіў пачаць працэс выпрацоўкі агульных падыходаў да беларускага правапісу, граматыкі і лексікі, не адбудзецца. Да ўдзелу ў круглым стале планавалася запрасіць людзей з рознымі поглядамі на праблему існавання двух правапісных варыянтаў: Вінцука Вячорку, Сяргея Дубаўца, Сяргея Шупу, Аляксандра Лукашанца (в. а. дырэктара Інстытута мовазнаўства), акадэміка Аляксандра Падлужнага (былы дырэктар Інстытута мовазнаўства) і інш. З самага пачатку арганізацыі круглага стала пачаліся непаразуменні: сталі запрашаць толькі "патрэбных" людзей. Так, сп. Вячорка катэгарычна выступіў супраць прысутнасці Падлужнага. Арганізатараў стала такая недэмакратычная пазіцыя аднаго з лідэраў дэмакратычнай апазіцыі не задаволіла, паколькі гэта б прывяло не да абмену думкамі, а да чарговага "міжсабойчыку", і яны звярнуліся да старшыні ТБМ А. Трусава за вырашэннем праблемы. Старшыня ТБМ палічыў за лепшае адмяніць круглы стол, каб не накаляць атмасферу перад маючым адбыцца 12-га кастрычніка з'ездам ТБМ.



КОРНЦЫ ЗМАГАЮЦЦА ЗА ПРЫЗНАННЕ ІХ НАРОДАМ 

Верасень 2003 - Прадстаўнікі корнцаў (жыхары паўвострава Карнуол на паўднёвым захадзе Англіі) падалі ў суд з тым, каб іх прызналі асобным народам. Было сабрана больш за 30,000 фунтаў стэрлінгаў на кампанію, у якой узялі ўдзел прадстаўнікі розных сацыяльныхгрупаў. Прычынай для кампаніі стаў перапісны ліст распаўсюджаны ў школах. У перапісных анкетах не была адзначана нацыянальнасць карнўолец (корнец), што абурыла бацькоў. Бацькоўскі камітэт заявіў, што гэта не спрыяе засваенню корнскай моладдзю іх кельцкай спадчыны.
Адзін з арганізатараў кампаніі, Джон Ангарак (John Angarrack), збірае сведчанні непрызнання корнцаў і заяўляе, што на працягу стагоддзяў ігнаравалася культура і мова Карнўола, а сістэма адукацыі ігнаруе і гісторыю гэтай зямлі з палітычных прычынаў.
Але Рада графства Карнўол адкідае ўсе абвінавачванні і сцвярджае, што "ніякай дыскрымінацыі супраць насельніцтва Карнўола не адбываецца, паколькі яно не трапляе пад абарону закону ад 1977 года аб расавых узаемадачыненнях". Рада запэўнівае, што яна ставіцца да ўсіх насельнікаў графства аднолькава.
Удзельнікі кампаніі будуць дабівацца прызнання іх народа і ўнясення паправак у закон.




РУМЫНСКІЯ ДЭПУТАТЫ-НАЦЫЯНАЛІСТЫ ПРАПАНАВАЛІ ПЕРАГЛЕДЗЕЦЬ МЕЖЫ ПРАВІНЦЫІ КОВАСНА (RFE/RL) 

Верасень 2003 - Група з дзевяці дэпутатаў падалі на разгляд закон, які павінен пачаць перадзел правінцыі Ковасна. Закон таксама закранае правінцыі Харгіта, Алба, Брашаў, Мурэш і Сібіу. Гэтая прапанова мае на мэце павялічыць колькасць румынамоўных у гэтых рэгіёнах і зрабіць іх большасцю. Прапануецца аб'яднаць графствы Ковасна і Брашаў, змяніць назву і перанесці адміністрацыйны цэнтр. Некалькі гарадоў з правінцыі Мурэш павінны быць пераведзены пад юрысдыкцыю правінцыі Алба. Супраць закона выступілі вугорскія і ўкраінскія дэпутаты.




ТБМ ПАДАЕ СКАРГУ Ў КАНСТЫТУЦЫЙНЫ СУД НА ЧЫГУНКУ 




Жнівень 2003 - Пасля шматлікіх зваротаў да кіраўніцтва Беларускай чыгункі з просьбай спыніць дыскрымінацыю беларускай мовы і адпісак з боку чыноўнікаў, ТБМ падала скаргу у КС. Прыводзім тэкст поўнасцю:

Аб звужэнні выкарыстання дзяржаўнай беларускай мовы на беларускай чыгунцы.

Паважаны Рыгор Аляксеевіч!
Звяртаем Вашую ўвагу на тое, што кіраўніцтва беларускай чыгункі (Начальнік БЧ Гапееў В. У.) не жадае выконваць дзеячую Канстытуцыю Рэспублікі Беларусь і свядома абмяжоўвае выкарыстанне дзяржаўнай беларускай мовы ў сваім ведамстве. Прывядзём некаторыя прыклады.
1. Пачынаючы з мая месяца бягучага году ўся інфармацыя для пасажыраў ў электрацягніках робіцца толькі па-руску, што выклікала шматлікія пратэсты грамадзян нашай краіны.
2. На рэкламных буклетах, што прадаюцца разам з чыгуначнымі білетамі, уся інфармацыя зроблена на дзвюх мовах: рускай і англійскай. Дзяржаўная беларуская мова свядома апушчана.
3. На афіцыйным канверце беларускай чыгункі афіцыйны адрас змешчаны двойчы і толькі па-руску, што таксама выклікае абурэнне грамадзянаў нашай краіны. І гэтыя прыклады можна працягваць бясконца.
На нашыя неаднаразовыя звароты ад вышэйзгаданага ведамства мы атрымліваем звычайныя адпіскі.
Мы спадзяемся, што Канстытуцыйны суд Рэспублікі Беларусь знойдзе магчымасць абараніць законнныя інтарэсы грамадзянаў нашай краіны.

З павагай
Старшыня ГА Таварыства Беларускай Мовы імя Ф. Скарыны 
А. Трусаў 



ТБМ ЗА ПІВА

Жнівень 2003 - Аматары піва з Берасця звярнуліся да дырэктара ААТ "Брэсцкае піва" Кісяля А. С. з просьбай увесці на этыкеткі і беларускую мову (пад зваротам падпісаліся 250 чалавек). Заказны ліст быў атрыманы сакратаркай, але адказу грамадзяне Берасця не атрымалі, што з'яўляецца парушэннем Закона Рэспублікі Беларусь "Аб заваротах грамдзян". Зараз гэтым пытаннем займаецца ТБМ, якое накіравала патрабаванне даць адказ у вызначаны законам тэрмін, згадаўшы і прынятыя новыя стандарты ў афармленні прадукцыі.





БЕЛАРУСКАЯ МОВА Ў ІРКУЦКУ (НН)




Жнівень 2003 - Алег Рудакоў, старшыня Іркуцкага таварыства беларускай культуры імя Яна Чэрскага, дамогся, каб у Іркуцкім універсытэце з наступнага году пачаў дзейнічаць факультэт беларускай мовы і літаратуры. Апрача Іркуцку беларускую мову ў Расеі вывучаюць студэнты Бранскага, Маскоўскага лінгвістычнага, Новасібірскага ўнівэрсітэтаў. У іншых нашых суседзяў беларускую мову вывучаюць студэнты Віленскага і Даўгаўпілскага пэдунівэрсытэтаў, Кіеўскага ўнівэрсытэту, а таксама Варшаўскага, Беластоцкага, Люблінскага каталіцкага, Ольштынскага, Гданьскага, Познанскага ўнівэрсытэтаў і ўнівэрсытэту імя Складоўскай-Кюры.




ФІНЛЯНДЫЯ РАТЫФІКУЕ НОВЫ ЗАКОН АБ МОВАХ




Жнівень 2003 - З 1 студзеня 2004 г. пачынае дзейнічаць новы Закон аб мовах у Фінляндыі, які пашырае лінгвістычныя правы моўных меншасцяў Фінляндыі (у прыватнасці шведаў і саамаў).
Цяпер саамы змогуць звяртацца ва ўладныя структуры (адміністрацыі, медычныяна ўстановы і г. д.) на сваёй роднай мове.



ЗША: НЕКАЛЬКІ ІНІЦЫЯТЫВАЎ З ТЫМ, КАБ ЗРАБІЦЬ АНГЛІЙСКУЮ МОВУ ДЗЯРЖАЎНАЙ 




Жнівень 2003 - На разгляд Кангрэса былі пададзены два законапраекты("National Language Act" і "English Language Unity Act"), якія прапануюць зрабіць англійскую мову дзяржаўнай. Праціўнікі гэтых законапраектаў у сваю чаргу падалі законапраект вядомы пад назвай "English Plus", які абараняе шматмоўе і падкрэслівае, што англійскай мове ў ЗША нічога не пагражае, паколькі згодна з перапісам 2000 г. 96% жыхароў краіны валодаюць мовай "добра".



СЛАВАЧЧЫНА: ПРАВЫ МЕНШАСЦЯЎ ПАШЫРАЮЦЦА




Жнівень 2003 - Славаччына збіраецца прыняць новы закон, які рэгулюе выкарыстанне моў меншасцяў у афіцыйных установах. Зараз закон дазваляе выкарыстанне мовы меншасці ў мясцовых радах, калі меншасць складае не менш за 20% насельніцтва. Новы закон зніжае планку да 10%. Некаторыя меншасці хоць і жывуць кампактна (харваты), але не складаюць патрэбную колькасць. Правы такіх меншасцяў таксама будуць захаваны.
У дадатак славацкі кабінет міністраў адобрыў стварэнне вугорскамоўнага універсітэта ў Камарна, дзе вугорцы складаюць каля 90% насельніцтва.



ШАТЛАНДСКІ ПАРЛАМЕНТ ПАЛЯПШАЕ СЕРВІС НА ГЭЛЬСКАЙ МОВЕ (Mercator/ www.scottish.parliament.uk)




Жнівень 2003 - Шатландскі парламент пашырыў і палепшыў свой сервіс на гэльскай мове прызначыўшы новага прадстаўніка па сувязі з прэсай. У яго задачу ўваходзіць наступнае: распрацоўка, арганізацыя і правядзенне візітаў у парламент з каментарамі на гэльскай мове; прадастаўленне інфармацыі і даведак для гэльскамоўных і тых, хто вучыць мову; праверка дакладнасці перакладу на гэльскую ў парламенце; падрыхтоўка парламенцкай інфармацыі і г.д.



БАЛЕАРСКІЯ АСТРАВЫ: НОВЫ ДЭКРЭТ ЗНІЗІЦЬ ПАТРАБАВАННІ ДА ВЕДАННЯ КАТАЛАНСКАЙ МОВЫ ЧЫНАВЕНСТВАМ




Ліпень 2003 - Народная партыя (Partido Popular) атрымала перамогу на выбарах і адным з яе першых крокаў стала прапанова дэкрэту, які дазваляе мець толькі пачатковы ўзровень ведання каталанскай мовы для атрымання некаторых пасадаў у Адміністрацыі правінцыі. Гэты дэкрэт адмяняе папярэдні, які патрабаваў сярэдняга ўзроўню валодання мовай. Адначасова з дэкрэтам высоўваецца прапанова аб пашырэнні курсаў каталанскай мовы для чыноўнікаў. З боку некаторых прафсаюзаў ужо прагучала крытыка, паколькі слабое веданне мовы прывядзе да парушэння лінгвістычных правоў каталанамоўных пры звароце ў афіцыйныя структуры.



У ЕЎРАПЕЙСКІ СУД ПА ПРАВАХ ЧАЛАВЕКА ПАДАЛІ СКАРГУ НА ФРАНЦУЗСКУЮ ДЗЯРЖАВУ (Mercator/ Celtic League/Conseil Culturel de Bretagne)




Ліпень 2003 - Ініцыятыва сыходзіла ад некалькіх брэтонскіх і аксітанскіх арганізацый, якія настойваюць на праве выкарыстоўваць рэгіянальныя мовы ў адукацыі. Яны сцвярджаюць, што Французская дзяржава адмаўляецца прызнаваць моўную і культурную разнастайнасць у рамках Канстытуцыі Французскай Рэспублікі і адмаўляецца ратыфікаваць тыя міжнародныя канвенцыі, якія гарантуюць гэтыя правы. У першую чаргу гэта тычыцца Еўрапейскай хартыі рэгіянальных і менш ужываных моў. Гэты крок быў выкліканы забаронай у 2002 г. адукацыі на рэгіянальных мовах.



УКРАІНСКІ ПАРЛАМЕНТ РАТЫФІКАВАЎ ЕЎРАПЕЙСКУЮ ХАРТЫЮ РЭГІЯНАЛЬНЫХ І МЕНШ УЖЫВАНЫХ МОЎ (Mercator/ RFE/RL & Public Radio)




Чэрвень 2003 - 15 траўня Вярхоўная Рада ратыфікавала Еўрапейскую хартыю рэгіянальных і менш ужываных моў. Хартыю не падпісвалі доўгі час з-за боязі таго, што яна будзе садзейнічаць умацаванню пазіцый расейскай мовы ва Ўкраіне і што магло б прывесці да праблем ва Ўсходняй Украіне і Крыму. У выніку дэбатаў было вырашана, што пагроза адсутнічае і Хартыя будзе садзейнічаць развіццю цэлага шэрага моў Украіны нацыянальных меншасцяў (расейцаў, беларусаў, балгараў, татараў, гагаузаў, немцаў, грэкаў, вугорцаў, габрэяў, малдаванаў, палякаў, румынаў, славакаў і г.д.).



ЦІ З'ЯВІЦЦА САПРАЎДЫ БЕЛАРУСКАЕ ТЭЛЕБАЧАННЕ?



Чэрвень 2003 - У Менску прайшла канферэнцыя "Дэмакратызацыя тэлевізійнага вяшчання ў Рэспубліцы Беларусь - патрабаванне часу". 
У час канферэнцыі абмяркоўвалася пытанне развіцця грамадскага тэлебачання на Беларусі. У першы дзень канферэнцыі выступалі ў асноўным палітыкі (Лябедзька, Саннікаў, Букчын і інш.), якія заявілі, што не трэба размазваць грошы на розныя бессэнсовыя праекты (відаць намякаючы на тое, што грошы трэба аддаць ім), а трэба выйграць чарговыя выбары і тады яны зробяць беларусам беларускае тэлебачанне. Букчын заявіў, што больш мэтазгодна зарэгістраваць 500 газет, на што атрымаў прапанову прыехаць з Варшавы і паспрабаваць зарэгістраваць хоць адну газету ў Капылі. Стваралася ўражанне, што выступоўцы больш казалі для прадстаўнікоў Еўразвязу, якія прысутнічалі на канферэнцыі, а не прыйшлі вырашаць праблему 
На другі дзень палітыкі адсутнічалі і праца ўвайшла ў канструктыўнае русла. была агучана ідэя стварэння беларускамоўнага спадарожнікавага каналу, які б месціўся за межамі Беларусі. Вырашана было стварыць агульную камісію з прадстаўнікоў грамадскіх арганізацый для вырашэння гэтага пытання.
Па словах намесніка старшыні ТБМ Сяржука Кручкова аб'ём тэлевяшчання на беларускай мове знізіўся з 62 гадзін на тыдзень у 2000 г. да 33 гадзін 30 хвілін у траўні-чэрвені 2003 г.


КАМПАНІЯ ЗА ЎЖЫВАННЕ ВУГОРСКАЙ МОВЫ Ў СУДАХ 




Чэрвень 2003 - У Румыніі жыве ад 1,500 да 2,000,000 вугорцаў, што складае 7 адсоткаў насельніцтва. Нягледзячы на закон, які прадугледжвае ўжыванне мінарытарных моў у пэўных сітуацыях, у судах ужываецца толькі румынская мова.
Вугорцы выступаюць за тое, каб у судах выкарыстоўвалася і мова меншасцяў, асабліва там, дзе яны складаюць істотную колькасць. Улады ўжо пагадзіліся раней на ўжыванне мінарытарных моў у адміністраванні, але судовую сістэму пакуль баяцца чапаць.
За ўжыванне ў судах іншых моў прагаласавала і Ніжняя Палата Парламенту



КАНСТЫТУЦЫЙНЫ СУД ЛАТВІІ ЗАБАРАНЯЕ МОЎНАЕ РЭГУЛЯВАННЕ НА ПРЫВАТНЫМ РАДЫЁ І ТЭЛЕБАЧАННІ




Чэрвень 2003 - Згодна з цяперашнім законам аб радыё і тэлебачанні эфір на замежных мовах не павінен перавышаць 25%. Суд пастанавіў, што гэта не адпавядае Канстытуцыі Латвіі.
Для 48% насельніцтва Латвіі латышская мова не з'яўляецца роднай. Многія расейскамоўныя падключаюцца да расейскіх тэле- і радыёстанцыяў, што не садзейнічае інтэграцыі ўнутры краіны.



ПОЛЬШЧА "ЗАЦІКАЎЛЕНА" У РАТЫФІКАЦЫІ ЕЎРАПЕЙСКАЙ ХАРТЫІ РЭГІЯНАЛЬНЫХ І МЕНШ УЖЫВАНЫХ МОЎ




Чэрвень 2003 - 18-га чэрвеня прайшоў інфармацыйны семінар прысвечаны Еўрапейскай Хартыі рэгіянальных і менш ужываных моў. Семінар спансараваўся МУС Польшчы, Радай Еўропы і Польскай камісіяй па нацыянальных і этнічных меншасцях. Гэта быў форум, які сабраў прадстаўнікоў лінгвістычных абарончых арганізацыяў і ўладных структураў.
Польшча дала зразумець, што яна мае намер ратыфікаваць Хартыю, якую падпісала ў траўні.
Нацыянальныя меншасці ў Польшчы складаюць 4% насельніцтва.



СТВОРАНА НОВАЯ ПРАГРАМА ПАДРЫХТОЎКІ ВЫКЛАДЧЫКАЎ МІРАНДЫЙСКАЙ МОВЫ




Чэрвень 2003 - Новы праект прапанаваны прафесарамі Аліндай Сантанай (Olinda Santana) (Універсітэт Траз-уж-Монтыш і Алту-Дору / Universidade de Tras-os-Montes e Alto Douro, Партугалія) і Антоніё Альвес (Antonio Alves) (Універсітэт Ніцы, Францыя), утрымлівае шэраг захадаў па абароне і папулярызацыі мірандыйскай на ўніверсітэцкім узроўні. 
Праект прапануе рыхтаваць спецыялістаў не толькі ў галіне мовы, але і для турыстычных кампаніяў. Гэта дазволіць пашырыць выкарыстанне мовы і яе распаўсюджанне.



КОМІ-ПЕРМЯЦКАЯ МОВА ПАД НОВАЙ ПАГРОЗАЙ




Травень 2003 - Кіраўніцтва пермскай вобласці ініцыявала правядзенне рэферэндуму па аб'яднанні Пермскай вобласці і Комі-Пермяцкай аўтаномнай акругі з эканамічных прычынаў. Гэта ёсць часткай праграмы У. Пуціна па ўзбуйнені рэгіёнаў. Але арганізацыя Рух Комі выказаў шкадаванне з гэтай нагоды, паколькі аб'яднанне пагражае аіміляцыяй комі-пермякам. Зараз яны складаюць 61% ад насельніцтва Акругі.


З'ЯВІЎСЯ ПЕРШЫ АГУЛЬНЫ АКСІТАНСКІ СЛОЎНІК




Травень 2003 - Філолаг Луі Камба, псеўданім Канталауса (Cantalausa), прысвяціў 20 гадоў свайго жыцця на падрыхтоўку Агульнага аксітанскага слоўніка (Diccionari General Occitan), першага аднамоўнага аксітанскага слоўніка. Ён утрымлівае 100,000 артыкулаў і 200,000 дэфініцый, таксама вялікую колькасць сінонімаў, спасылак і ілюстрацый. У слоўнік увайшло многа новых слоў з медыцыны, хіміі, геалогіі, астраноміі, камп'ютэрнай навукі і г. д. У аснову слоўніка быў пакладзены цэнтральнааксітанскі (лангедокскі) варыянт, але і іншыя дыялекты знайшлі сваё адлюстраванне. Аксітанская мова паціху набірае моц пра што сведчыць рост патрабаванняў навучацца на роднай мове ў дэпартаменце Верхнія Пірэнеі.


ПАЧАТА ПАДРЫХТОЎКА ПА ЗМЯНЕННІ ЗАКОНА РЭСПУБЛІКІ БЕЛАРУСЬ "АБ МОВАХ У РЭСПУБЛІЦЫ БЕЛАРУСЬ" (Наша Слова)




Травень 2003 - У лісце да старшыні ТБМ Алега Трусава старшыня камісіі па адукацыі, культуры, навуцы і НТП І. Катляроў паведаміў, што пачата праца па падрыхтоўцы праекта закона. У прыватнасці, у лісце было сказана:
"У Пастаяннай камісіі Палаты прадстаўнікоў Нацыянальнага сходу Рэспублікі Беларусь па адукацыі, культуры, навуцы і навукова-тэхнічнаму прагрэсу разгледжаны Вашы лісты, у якіх Вы прапаноўваеце унесці змяненні у дзеючае заканадаўства Рэспублікі Беларусь аб мовах. Камісія пагаджаецца з Вамі ў тым, што дзеючы Закон Рэспублікі Беларусь "Аб мовах у Рэспубліцы Беларусь" патрабуе пэўнай карэкціроўкі.
У цяперашні час камісія арганізуе работу па падрыхтоўцы праекта Закона Рэспублікі Беларусь "Аб унясенні змяненняў і дапаўненняў у Закон Рэспублікі "Аб мовах у .Рэспубліцы Беларусь", у ходзе якой будуць улічаны Вашы прапановы." 



ЛУКАШЭНКА БУДЗЕ АБАРАНЯЦЬ РАСЕЙСКУЮ МОВУ Ў БЕЛАРУСІ (Хартыя 97)




Травень 2003 - У час чарговага выступу перад студэнтамі (на гэты раз у Акадэміі мастацтваў) зрабіў некалькі заяў. Асноўная чатка прамовы была прысвечана ідэалогіі. Лукашэнка назваў культуру фундаментам ідэалогіі. Таксама прагучала выказванне пра падтрымку расейскай мовы і культуры: "...Гэта - адзін з набыткаў Беларусі як і перамога ў вялікай Айчыннай вайне..." Беларускую мову і культуры Лукашэнка абмінуў.
Адзін са студэнтаў пракаментаваў гэта так: " Ён сказаў, што трэба ратаваць менавіта расейскую мову, як быццам яна гіне, яна тут пад ціскам, ёй тут не прабіцца -усюды адны беларусы! Што ў цяжкіх умовах і расейская культура, якую трэба ратаваць і падтрымліваць дзвюхмоў... Каб паверыць гэтаму трэба быць занадта дурным...".



ПАПЯРОВАЯ БЕЛАРУСІЗАЦЫЯ НА БЕЛАРУСКІХ ВАКЗАЛАХ (Радыё Свабоды)




Травень 2003 - На менскіх аўтавакзалах праводзіцца замена асноўнай інфармацыі з расейскай мовы на беларускую. На аўтавакзале "Ўсходні" гэтыя працы ўжо завершаныя, на "Маскоўскім" - вядуцца, на "Цэнтральным" - плануюцца. Пра гэта паведаміў у лісце на адрас Таварыства беларускай мовы начальнік управы транспарту і сувязі Менгарвыканкаму спадар Сасноўскі.
Карэспандэнтка, якая пабывала на трох менскіх аўтавакзалах, адзначыла, што справы з беларусізацыяй на вакзалах лепш выглядаюць на паперы, чым у рэальнасці: напрыклад абвесткі падаюцца па-расейску. 



ВАЛЕНСІЯ І БАЛЕАРСКІЯ АСТРАВЫ: ДЭМАНСТРАЦЫІ СУПРАЦЬ УРАДАВАЙ МОЎНАЙ ПАЛІТЫКІ




Травень 2003 - Адбыліся дэманстрацыі ў падрымку каталонскай мовы ў Валенсіі і на Балеарскіх астравах.. У дэманстрацыях прынялі ўдзел больш 10,000 чалавек у Валенсіі і Мальёрцы. Выступоўцы ў Валенсіі адзначылі катастрафічны стан з мовай у прпавінцыіі і назвалі іспанскую моўную палітыку "неафранкізмам". Асноўны пратэст быў скіраваны супраць моўнай палітыкі кіруючай Народнай партыі. Урад стварае штучны падзел носьбітаў каталонскай мовы адмаўляючыся прызнаваць каталонскі стандарт у Валенсіі і на Балеарах. На самой справе варыянты, на якіх размаўляюць у Каталоніі, Валенсіі і на Балеарах - дыялекты адной мовы. 



АДКРЫЦЦЁ ЦЭНТРА ФІНСКАЙ МОВЫ І КУЛЬТУРЫ Ў ШВЕЦЫІ




Травень 2003 - Новы Цэнтр фінскай мовы і культуры адкрыўся ў Малардаленскім універсітэце ў Эскільстуне. Зараз у ім навучаецца 113 студэнтаў, якія ывучаюць шведскі варыянт фінскай мовы. Раней фінскую мову можна было вывучаць як замежную толькі ў Лундзе, Упсале і Стакгольмскім універсітэтах 



ФРАНКА-ПРАВАНСАЛЬСКАЯ: РАСПРАЦОЎКА АГУЛЬНАЙ АРФАГРАФІІ




Травень 2003 - На франкаправансальскай мове размаўляюць у Швайцарыі, Францыі (Савой) і Італіі (П'емонт, даліна Акоста, Фоджа ў Пуліі на поўдні Італіі). Носьбіты мовы мяркуюць, што назва іх мовы франка-правансальская - штучная і аддаюць перавагу назве патуа (patois) 'мясцовая, тутэйшая'.
Зараз прадстаўнікі розных франка-правансальскіх грамадаў спрабуюць распрацаваць агульны правапіс з мэтай папулярызацыі і развіцця мовы.



СІТУАЦЫЯ З ЛІНГВІСТЫЧНЫМІ ПРАВАМІ Ў КРАІНЕ БАСКАЎ ПАГОРШЫЛАСЯ




Травень 2003 - Арганізацыя Назіранне за лінгвістычнымі правамі, "Бехатокіа", прэзентавала даклад аб сітуацыі з лінгвістычнымі правамі ў Краіне баскаў. Згодна з дакладам сітуацыя пагоршылася на ўсіх басконскамоўных тэрыторыях у Іспаніі і Францыі. нягледзячы на афіцыйны статус мовы, правы яе носьбітаў рэгулярна парушаюцца ў дзяржаўных адміністрацыйных установах рознага ўзроўню. парушэнні назіраюцца ў медыцыне, судзе, праваахоўных установах, наварскае заканадаўства адмаўляе лінгвістычныя правы басконскамоўных увогуле. 


ВЫБАРЫ НА БЕЛЕАРСКІХ АСТРАВАХ: УСЕ СУПРАЦЬ АДНАГО Ў ЛІНГВІСТЫЧНЫМ ПЫТАННІ 




Травень 2003 - Рэгіянальныя выбары на Балеарскіх астравах, якія адбудуцца 25-га траўня, выбухнулі моўным пытаннем. На астравах у якасці афіцыйных ужываюцца дзве мовы: каталанская і іспанская. Праблема ў тым, што каталанская знаходзіцца ў нявыгадным становішчы адносна іспанскай. 
Чатыры гады таму, кіруючая Народная партыя выйграла выбары, але набрала абсалютнай большасці. Як вынік, астатнія партыі (сацыялісты, зялёныя, камуністы і нацыяналісты) стварылі кааліцыю, якая фактычна кіруе астравамі. Вялікую ўвагу кааліцыя надае каталанскай мове. Быў арганізаваны Інстытут Ramon Llull, які займаецца навучанне каталанскай мове за мяжой. Таксама была створана радыёстанцыя на каталанскай мове і плануецца дакрыць каталанамоўны канал на тэлебачанні.
Перад будучымі выбарамі Народная партыя павяла наступ супраць кааліцыі і заявіла, што "каталанская мова - гэта пагроза дыялектнай разнастайнасці астравоў" і настойвае, каб каталанская мова не была крытэрам пры прыёме на працу у дзяржаўных структурах. Кааліцыя, натуральна, ставіцца да гэтага адмоўна і цвердзіць, што Народная партыя сваімі заявамі прываблівае эмігрантаў і перасяленцаў з іншых іспанскіх земляў. 
Матэу Мора, генеральны сакратар Сацыялістычнай партыі Маёркі, кажа, што моўная і культурная спадчына - аснова грамадства і важная прыкмета тоеснасці. 



ФІНАНСАВАННЕ КАТАЛАНСКАЙ МОВЫ НА САРДЫНІІ 




Травень 2003 - Муніцыпалітэт гораду Альгера (L’Alguer / Alghero) на паўночна-заходнім узбярэжжы Сардыніі нядаўна выдзяліў сродкі на падтрымку і папулярызацыю каталанскай мовы. Альгера - гэта адзіны ў Італіі каталанамоўны горад. 
Рада гораду выдзяліла 41,316.56 € на навучанне каталанскай мове. Асноўная праблема палягае ў тым, што большасць жыхароў Альгеры добра размаўляе па-каталанску. але зусім не ўмее пісаць. Каталанская мова горада мала адрозніваецца ад каталанскай у Каталоніі і называецца Альгерскай, але на курсах будзе ўжывацца барселонскі стандарт. 



З'ЯВІЛІСЯ ІДЭНТЫФІКАЦЫЙНЫЯ КАРТКІ НА КАРСІКАНСКАЙ МОВЕ 




Травень 2003 - 8 траўня ўпершыню з'явілася ідэнтыфікацыйная картка на карсіканскай мове у горадзе Понтэ Нуова.Гэтая ініцыятыва была падтрымана Indipendenza і іншымі карсіканскімі нацыяналістычнымі партыямі, якія заявілі, што гэта "першы крок да Карсіканскага суверэнітэту". 
Уладальнік карткі можа жыць у любым раёне Зямлі, калі ён з Корсікі, альбо пражыў на востраве на працягу 10-ці гадоў. Карыстальнік мусіць быць старэй за 17 год, паколькі пры дапамозе карткі можна галасаваць у выбарах у Карсіканскую Асамблею. Галасаваць можна і з-за мяжы. 
Самае цікавае, што Асамблеі пакуль не існуе ў прыродзе, але сябры Indipendenza не сумняюцца, што яна з'явіцца ў недалёкай будучыні. Карткі таксама не прызнаюцца французскім урадам, але гэта мала хвалюе карсіканцаў. 



ДВАЙНЫЯ СТАНДАРТЫ Ў АДНОСІНАХ ДА ПРАВОЎ МЕНШАСЦЯЎ У ЕЎРАЗВЯЗЕ 




Красавік 2003 - З выпадку падпісання Дамовы аб уступленні ў ЕЗ 16 красавіка, НГА Міжнародная група мінарытарных правоў (MRG, www.minorityrights.org/) распачала дэбаты па двайных стандартах, якія тычацца новых сяброў ЕЗ. Арганізацыя сцвярджае, што, нягледзячы на строгія патрабаванні для ўступлення, самі краіны ЕЗ не вытрымліваюць высоўваемыя імі стандарты, паколькі з 10 дзяржаў, што яшчэ не ратыфікавалі рамачную Канвенцыю па абароне нацыянальных меншасцяў, пяць - сябры ЕЗ: Грэцыя, Францыя, Нідэрланды, Бельгія і Люксембург, а Францыя нават і не падпісала яе. MRG кажа, што гэтыя краіны "не могуць забяспечыць плюралізм і абараніць меншасці, паколькі не выконваюць Канвенцыю, але патрабуюць ад новых кандыдатаў, як, напрыклад, Турцыі, выконваць яе". Арганізацыя заклікала ўсе краіны ЕЗ ратыфікаваць канвенцыю і выконваць прынцыпы Канвенцыі рэальна. 



ВЫВУЧЭННЕ МОЎНАЙ СІТУАЦЫІ Ў БАРСЕЛОНЕ: АДМОЎНЫЯ ЛІЧБЫ ДЛЯ КАТАЛАНСКАЙ МОВЫ 




Красавік 2003 - Даследванні ў Барселоне і прылеглых райнах паказала, што, нягледзячы на моцную моўную палітыку каталонскага ўраду, колькасць актыўных носьбітаў каталанскай мовы зніжаецца, асабліва сярод моладзі. Больш паловы насельніцтва (56.1%) назыве іспанскую першай мовай і толькі 29% - каталанскую. З іншага боку, 13.5% апытаных заявілі, што яны аднолькава добра валодаюць абедзвюма мовамі. 90% моладзі могуць размаўляць і пісаць па-каталанску, але малая колькасць ўжывае мову ў паўсядзённым жыцці 



САРДЫНІЯ СВЯТКУЕ ДЗЕНЬ МОВЫ І КУЛЬТУРЫ 'SA DIE DE SA SARDIGNA' - ДЗЕНЬ САРДЫНІІ 




Красавік 2003 - 28 красавіка Сардынія адзначыла дзень усіх сардынцаў. Гэты дзень стаў нацыянальным святам пасля таго, як у 1794 г. п'емонтцы і намеснік караля Більбіяна былі выгнаны са сталіцы вострава Кальяры (Casteddu (Cagliari)), а потым і з усяго вострава. Сардынцы адзначаюць значнасць мовы ў гэтым свяце, паколькі гэта - найпершы фактар, які яднае ўсіх сардынцаў. У гэтым годзе, як ніколі, было шмат шоў, спаборніцтваў і рэлігійных цэрэмоній, звязаных з мовай. 



З'ЕЗД СЛАВІСТАЎ 2008 АДБУДЗЕЦЦА НЕ Ў БЕЛАРУСІ 

Красавік 2003 - Кожныя пяць гадоў з'езд славістаў праводзіцца ў адной са славянскіх краін. Звычайна краіны чаргуюцца. У гэтым годзе з'езд пройдзе ў Любляне (Славенія). У 2008 годзе ён мусіў адбыцца ў Беларусі, але зараз яго правядзенне пад вялікім пытаннем.
Працэдура з'езда прадугледжвае яго падтрымку на ўрадавым узроўні: урад мусіць даць гарантыі правядзення з'езду. На зварот беларускага камітэту славістаў доўга не было ніякага адказу, потым пацверджанне на падтрымку з'езду было дадзена. Але яно прыйшло запозна, паколькі за гэты час была атрымана поўная згода Македоніі на правядзенне з'езду. Міжнародны камітэт славістаў патлумачыў свае дзеянні тым, што з беларускага боку доўга не атрымлівалі адказ і гэта іх насцярожыла. Камітэт не захацеў рызыкаваць і праводзіць з'езд у краіне, дзе ўлады доўга думаюць падтрымліваць ці не падтрымліваць, паколькі падрыхтоўка з'езда вядзецца пяць гадоў і калі ў апошні момант нешта здарыцца (напрыклад, адмова краіны ад фінансавання), то гэта будзе катастрофай. Камітэт вырашыў правесці з'езд у Беларусі ў 2013 г., калі ўсё будзе добра.
З'езд славістаў - гэта вельмі адметная падзея і кожная славянская краіна лічыць сваім гонарам правесці яго і за гэта ідзе сапраўднае змаганне. Беларусь і тут вызначылася не лепшым чынам. Пад пытаннем і ўдзел беларускіх славістаў у люблянскім з'ездзе, які адбудзецца ў верасні - да гэтага часу невядома ці будзе выдзелена нейкае фінансаванне. Калі грошы не дадуць, то ўдзельнікам з'езду прыйдзецца дабірацца ў Славенію і жыць там за свой кошт, што малаверагодна, паколькі жыццё ў гэтай краіне задарагое. 

Гэта выглядае асабліва дзіўна на фоне рэторыкі аб славянскай еднасці. 







ПАЛІЦЫЯ ЎЖЫЛА СІЛУ СУПРАЦЬ МОЎНАЙ ДЭМАНСТРАЦЫІ Ў БАРСЕЛОНЕ 

Красавік 2003 - 23 красавіка каля 1,500 чалавек прынялі ўдзел у дэманстрацыі прысвечанай дню святога Хорды нягледзячы на тое, што ўлады адмовілі ўдзельнікам у частцы маршруту. У выніку дэманстранты былі сустрэтыя сіламі паліцыі, якія блакавалі шлях. Потым паліцыя справакавала сутыкненні, у выніку якіх некалькі чалавек атрымалі раненні. Але гэта не спыніла некаторых дэманстрантаў, якія змаглі скончыць мерапрыемства там, дзе меркавалася - на Placa Sant Jaume.







ІНСТЫТУТ ПАЎНОЧНАФРЫЗСКАЙ МОВЫ - ПАД ПАГРОЗАЙ 

Красавік 2003 - Інстытут паўночнафрызскай мовы апублікаваў фінансавую справаздачу за мінулы год. Справаздача паказала, што дэфіцыт склаў 28,000 еўра і ў гэтым годзе можа павялічыцца да 36,000. Дырэктар інстытута не бачыць выйсця са становішча і заяўляе, што інстытут можа быць зачынены. 
Установа займаецца выдавецтвам літаратуры і адукацыйных матэрыялаў для навучання мове ў правінцыі Шлезвіг-Гальштайн (Нямеччына). У правінцыі налічваецца каля 10,000 фрызаў, якія актыўна карыстаюцца мовай (існуе дзевяць дыялектаў). У адрозненне ад немцаў і датчанаў фрызы не маюць магчымасці завозіць вучэбны матэрыял, а мусяць ствараць яго самі. 
Дзяржаўнае фінансаванне інстытута замарожана ўжо некалькі гадоў. Гэтая - праблема і для іншых меншасцяў нямецка-дацкага памежжа: датчанаў, сінты, цыганоў і немцаў Даніі. 







КРЫТЫКА МІНІСТРА О'КІВЯ ЗА НОВЫ ІРЛАНДСКІ ЗАКОН АБ МОВАХ 

Красавік 2003 - Многія грамадскія арганізацыі і дзеячы падверглі моцнай крытыцы новы закон аб мовах у Ірландыі. Яны сцвярджаюць, што калі закон будзе прыняты, то гэта будзе катастрофа, бо ён зменшыць і так невялікія правы ірландскамоўных. 
Падрыг О'Кехерні (Padraig O Ceithearnaigh), прадстаўнік арганізацыі Когаль (Comhdhail), заявіў, што ўрад хоча зменшыць моц закона з тым, каб не траціць грошы на двухмоўнае абслугоўванне. Урад гэта абвяргае. 
Няўрадавыя арганізацыі таксама абвінавачваюць стваральнікаў закону ў тым. што не былі ўлічаны іхныя прапановы. На гэта міністр Эман О'Ківь сказаў, што карысныя прапановы Когаль былі ўлічаны, а астатнія прыйшлося адхіліць па розных прычынах. Міністр таксама сказаў, што плануе сустрэцца 12-га траўня з прадстаўнікамі Когаля і іншых арганізацый, якія займаюцца абаронай мовы 







ТУРЦЫЯ ПЛАНУЕ ЛІБЕРАЛІЗАВАЦЬ МОЎНУЮ ПАЛІТЫКУ Ў АДНОСІНАХ ДА НЕАФІЦЫЙНЫХ МОЎ 

Красавік 2003 - Урад Турэччыны збіраецца ў хуткім часе падпісаць новы пакет па гарманізацыі і падаць яго ў Нацыянальную Асамблею, якая мусіць лібералізаваць палітыку ў адносінах да неафіцыйных моў.
Гэтыя змены робяцца з жадання Турэччыны стаць сябрам Еўразвяза. Турэччына збіраецца адмяніць забарону на выкарыстанне іншых моў у часе выбараў і забарону карыстацца партыям іншымі мовамі ў сваёй палітычнай дзейнасці. Таксама будзе перагледжаны закон аб радыё і тэлебачанні. Турэцкія ўлады збіраюцца адмяніць і забарону на нетурэцкія імёны.







НОВЫ МАГІСТЭРСКІ КУРС САРДЫНСКАЙ МОВЫ 

Красавік 2003 - Сардынская мова і літаратура хутка зойме сваё месца ва ўніверсітэце Кальяры. Універсітэт прапануе магістэрскі курс па сардынскай мове. Да гэтага часу мова вывучалася толькі ў школе. 
На курс плануецца адабраць 50 чалавек, якія будуць вывучаць раманскую і сардынскую філалогію, сардынскую соцыялінгвістыку, гісторыю, кіно, паэзію і выкладанне мовы і літаратуры.







ТБМ НАКІРОЎВАЕ ПАТРАБАВАННІ ДА ЧЫНОЎНІКАЎ




Красавік 2003 - Таварыства беларускай мовы накіравала некалькі лістоў да адказных асоб з нагоды становішча беларускай мовы. У прыватнасці лісты былі накіраваныя Падгайнаму, міністру інфармацыі Рэспублікі Беларусь, Катлярову, старшыні Камісіі па адукацыі, культуры, навуцы і НТП Палаты прадстаўнікоў Нацыянальнага сходу Рэспублікі Беларусь і Рыбакову, старшыні Нацыянальнай дзяржаўнай тэлерадыёкампаніі Рэспублікі Беларусь.
Рыбакову і Падгайнаму лісты накіраваныя з нагоды відавочнага змяншэння праграмаў на беларускай мове і штучны іх перавод на расейскую мову. 
Так, у лісце Падгайнаму ТБМ звяртае ўвагу, што “...ў ліпені 2002 года на тэрыторыі краіны тэлетрансляцыі на беларускай мове складалі каля 3% ад агульнага часу вяшчання... На вялікі жаль з таго часу сітуацыя не палепшылася, а наадварот пагоршылася... Выклікае абурэнне вяшчальная палітыка Першага нацыянальнага каналу. Так, у час перадачы, вядучыя навінаў пры звароце да суразмоўцаў (а гэта, як правіла, дзяржаўныя чыноўнікі) пераходзяць на рускую мову. На нашу думку гэтым самым яны зневажаюць сваіх субяседнікаў і падкрэсліваюць, што дзяржаўныя чыноўнікі не разумеюць дзяржаўнай беларускай мовы (дарэчы, паводле заканадаўства ўсе дзяржаўныя служачыя павінны ведаць беларускую мову ў аб’ёме неабходным для выканання сваіх службовых абавязкаў). З нядаўняга часу блок спартыўных навін ў рамках праграмы "Панарама" вядзецца не па-беларуску. Некалькі дзён таму ў начных выпусках навін, якія заўсёды былі па-беларуску, спачатку з’явіўся бягучы радок на рускай мове, а цяпер цалкам увесь выпуск пераведзены на рускую мову.” У сувязі з гэтым ТБМ звяртаецца да Падгайнага з просьбай: а) прыняць захады па спыненні дэбеларусізацыі тэлевізійнага эфіру на Першым нацыянальным тэлеканале; б) паспрыяць усталяванню парытэту паміж дзвюмя дзяржаўнымі мовамі ў перадачах беларускай вытворчасці на Другім нацыянальным тэлеканале; в) прадуглезіць у праекце новага Закона аб сродках масавай інфармацыі квоту на выкарыстанне беларускай мовы ў праграмах беларускіх тэлевізійных каналаў не менш за 50% ад агульнага часу вяшчання. 
Ліст да Рыбакова вытрыманы ў даволі жорсткіх тонах. Прыводзім яго амаль поўнасцю:
“Нас здзіўляюць і выклікаюць абурэнне некаторыя змены ў вяшчальнай палітыцы Першага нацыянальнага тэлеканалу. Просім Вас адказаць на нашыя пытанні: 

1. Чаму ўсе рэпартажы, прысвечаныя дзейнасці беларускага прэзідэнта, ў перадачы "Панарама" робяцца з поўным ігнараваннем беларускай мовы? 
2. Чаму вядучыя навінаў у прамым эфіры, падчас зваротаў да запрошаных суразмоўцаў (а гэта як правіла дзяржаўныя чыноўнікі), раптоўна пераходзяць з беларускай мовы на рускую? На нашу думку гэтым самым яны зневажаюць сваіх субяседнікаў і як быццам падкрэсліваюць, што дзяржаўныя чыноўнікі не разумеюць дзяржаўнай беларускай мовы (дарэчы, па заканадаўстве ўсе дзяржаўныя служачыя павінны ведаць беларускую мову ў аб’ёме неабходным для выканання сваіх службовых абавязкаў). 
3. Чаму блок спартыўных навін ў рамках праграмы "Панарама" пераведзены з беларускай мовы на рускую? 
4. На падставе чаго начны выпуск навінаў, які заўсёды выходзіў па-беларуску, пераведзены на рускую мову? 
5. Чаму трансляцыі спартыўных спаборніцтваў па футболе, біатлоне, тэнісе пераведзены з беларускай мовы на рускую? 
6. Чаму дагэтуль не наладжана трансляцыя мультфільмаў для дзяцей на беларускай мове? Дзеці з рускамоўных сем’яў могуць глядзець фільмы па-руску на тэлевізійных каналах тэлерадыёкампаніяў Расійскай Федэрацыі, якія бязмежна ўладараць у інфармацыйнай прасторы нашай краіны, а беларускамоўныя дзеці пазбаўлены магчымасці глядзець мультфільмы на роднай мове. 
7. На падставе якога нарматыўнага акта адбываецца звужэнне сферы ўжывання беларускай мовы на Першым нацыянальным тэлеканале?

Паважаны Ягор Уладзіміравіч, дазвольце нагадаць Вам словы кіраўніка нашай дзяржавы, якія прагучалі на семінары па пытаннях удасканалення ідэалагічнай работы ў адносінах да прадстаўнікоў электронных сродкаў масавай інфармацыі: "А дзе беларускае?”- пытаюся ў міністра культуры і міністра інфармацыі: як у іншых дзяржавах? Там, кажуць, дакладна ўстаноўлена: да 85 працэнтаў – нацыянальнае, а ўсё астатняе замежнае". Мы цалкам згодныя з меркаваннямі прэзідэнта, што ўнутраны тэлепрадукт павінен быць найвышэйшага класа і з ягонымі словамі, якія датычацца барацьбы ідэалогій у тэлеэфіры: "Не дай Бог прайграць у гэтай барацьбе: пазбавімся самага святога – дзяржаўнага суверэнітэту, нацыянальнай самабытнасці беларускага народа, яго духоўнага стрыжня і мральнай апоры". 

Катлярову быў накіраваны ліст падзякі за спрыянне ў працы над новым законам аб мовах, а таксама каментар да ягоннага інтэрвію ў газеце "Звязда", дзе Катляроў прыўкрасіў сітуацыю з беларускай мовай. Прыводзім гэты каментар:
“Мы сцвярджаем, што ў нас не створаны "ўсе ўмовы, каб кожны жадаючы мог карыстацца роднай мовай". Дасылаем Вам асобнік газеты "Новы час" №4 за 2003 г., дзе на другой старонцы ў артыкуле "Навука юрыспрудэнцыі" яскрава засведчанна, што ў нашай дзяржаве ажыццяўляецца непрыхаваная дэскрымінацыя беларускамоўных грамадзянаў. Пра гэта сведчыць, напрыклад, і сітуацыя, якая склалася на спажывецкім рынку краіны: 

1. Амаль на ўсіх таварах масавага ўжытку, якія маюць абарачэнне на тэрыторыі Беларусі, не выкарыстоўваецца беларуская мова ні ў назвах тавараў, ні ў анатацыях да іх. Гэта тычыцца як айчынных, так і замежных таваравытворцаў, якія экспартуюць прадукцыю на тэрыторыю Рэспублікі Беларусь. 
2. У беларускіх аптэках рэалізуюцца лекавыя сродкі, назвы якіх і анатацыі ўвогуле не друкуюцца на беларускай мове, што можа прывесці да няправільнага спажывання лекаў. Кіраўніцтва фармацэўтычнай галіны ігнаруе звароты грамадзян з гэтай нагоды. 
3. Інструкцыі па карыстанні прыборамі складанай бытавой тэхнікі як беларускай, так і замежнай вытворчасці друкуюцца на якой заўгодна мове, але толькі не па-беларуску. Нават такія заводы як "Гарызонт" і "Белвар" не выкарыстоўваюць беларускую мову. Недасканалае разуменне інструкцыяў (бо беларускамоўны грамадзянін не абавязаны добра валодаць рускай мовай) можа прывесці да траўматызму і нават смерці спажыўцоў.
4. Амаль ва ўсіх аддзяленнях "Белпошты" бланкі, якія павінны запаўняць спажыўцы, выпускаюцца толькі на рускай мове. Нягледзячы на шматразовыя звароты ТБМ, кіраўніцтва паштовай службы краіны так і не здолела надрукаваць хоць нейкую частку бланкаў па-беларуску ці на дзвюх дзяржаўных мовах. 
5. Уся банкаўская сістэма Беларусі, уключна з ашчадбанкамі, працуюць выключна на рускай мове. Адсутнічае бланачная прадукцыя, якую павінны запаўняць спажыўцы на беларускай мове. 
6. Пры пераводзе камунальных службаў на камп’ютэрную апрацоўку дадзеных усе плацёжныя дакументы для спажыўцоў афармляюцца толькі па-руску, з поўным ігнараваннем беларускай мовы.
7. Пераважная большасць чыгуначных вакзалаў і станцый, аэрапорты, а таксама амаль усе аўтавакзалы ў краіне не выкарыстоўваюць беларускую мову ў абвестках, надпісах маршрутаў, афармленні раскладу руху транспарту. Яскравым прыкладам служаць аэрапорты "Мінск-1" і "Мінск-2", аўтавакзал "Маскоўскі", чыгуначныя вакзалы ў Гродне і Брэсце, дзе не пачуеш і не ўбачыш беларускага слова. 
8. Далейшая інфарматызацыя краіны таксама адбываецца без уліку інтарэсаў беларускамоўнай супольнасці. Так з 2003 года ўлік у пенсійным фондзе Беларусі наладжаны выключна на рускай мове, а каб атрымаць спажыўцу картку персаніфікаванага ўліку па-беларуску, кіраўнікі фонда сцвярджаюць, што неабходна дадаткова напісаць заяву і дамагацца свайго!? 
9. На тэрыторыю краіны пастаўляюцца сродкі сувязі, у прыватнасці пэйджэры, не прыстасаваныя для адлюстравання інфармацыі ў беларускай мове (не падтрымліваюцца літары беларускага алфавіту "Ў", "І", "’". 
10. Аператары сотавай сувязі Беларусі не аказваюць паслугаў на беларускай мове. Усе прапановы ТБМ па наладжванні сервісу на дзвюх дзяржаўных мовах былі праігнараваны. Працягваецца пастаўка на тэрыторыю краіны тэхнічнага абсталявання і тэлефонаў, не разлічаных на выкарыстанне беларускай мовы. 
11. Службы дзяржаўнай тэлефоннай сеткі амаль не аказваюць паслугаў насельніцтву па-беларуску. З вялікімі намаганнямі ўдалося вярнуць беларускую мову ў службы даведак "088" і "095" Мінска. Астатнія ж даведачныя службы аказваюць паслугі толькі на рускай мове. Да прыкладу, ў Бельгіі даведкі па тэлефоне можна атрымоўваць на 4-х мовах. Некаторыя супрацоўнікі даведачных службаў проста не валодаюць дзяржаўнай беларускай мовай і патрабуюць ад кліентаў, каб тыя гаварылі па-руску. 
12. Беларускамоўныя спажыўцы часта сустракаюцца з непрыязным стаўленнем да беларускай мовы або са знявагамі з боку супрацоўнікаў сферы абслугоўвання. 
13. Рэкламныя кампаніі большасці як беларускіх, так і замежных таваравытворцаў праводзяцца, як правіла, з ігнараваннем інтарэсаў беларускамоўных спажыўцоў. І нягледзячы на тое, што асацыяцыя рэкламных камапаніяў сцвярджае, што рэклама – гэта, перш за ўсё, выбар, беларускамоўная супольнасць краіны пазбаўляецца такога выбару.

Мы не можам пагадзіцца з Вашым выказваннем пра тое, што "… праз пэўны прамежак часу, калі будуць вырашаны эканамічныя праблемы, перадумовы для вырашэння шэрагу іншых моўных праблем усё ж такі будуць створаны". Прабачце, але такое стаўленне да моўных пытанняў беларусам знаёмае з часоў панскай Польшчы, калі польскія чыноўнікі адмаўлялі ў адкрыцці беларускіх школ і раілі нам, беларусам, пачакаць пэўны прамежак часу, пакуль будуць вырашаны эканамічныя праблемы. Спадзяемся, што Вы, як прадстаўнік беларускага народу ў заканадаўчым органе, перагледзеце сваю пазіцыю і як грамадзянін незалежнай Беларусі (а не чыноўнік панскай Польшчы) паспрыяеце ўключэнню ў новую рэдакцыю Закона аб мовах артыкулаў, якія дадуць рэальную магчымасць фунцыянавання беларускай мове ва ўсіх сферах жыцця. 
Таксама хочам запэўніць Вас у тым, што прыняццё папраўкі ў Закон "Аб нацыянальным сходзе" пра тое, каб усе законы, што ўносяцца ў парламент, былі на дзвюх мовах, не прывядзе да значных фінансавых выдаткаў і павелічэння штату перакладчыкаў у парламенце, міністэрствах, ведамствах. Даводзім да Вашага ведама, што кафедрай матэматычнага забеспячэння аўтаматызаваных сістэм кіравання БДУ пад кіраўніцтвам загадчыка навукова даследчай лабараторыі інтэлектуальна-інфармацыйных сістэм прафесара Соўпеля Ігара Васільевіча (раб.тэл. 209-51-08), распрацавана сістэма руска-беларускага машыннага перакладу. Звяртаем Вашу ўвагу на тое, што спецыялізацыя гэтага камп'ютэрнага перакладчыка — заканадаўчыя нарматыўныя акты. Мы ведаем, што Нацыянальны цэнтр законатворчай дзейнасці пры Прэзідэнце Рэспублікі Беларусь у свой час актыўна супрацоўнічаў з лабараторыяй І.В. Соўпеля на прадмет перакладаў законаў на беларускую мову. Дасылаем Вам зборнік "Беларуская мова. Інтэрнет і камп'ютэр", дзе ў артыкуле "Лингвистические ресурсы белорусского языка и их приложения" Вы можаце азнаёміцца з прыкладамі аўтаматызаванага перакладу заканадаўчых актаў з рускай мовы на беларускую. Калі б гэтая сістэма была цэнтралізавана ўведзена ў парламенце, міністэрствах і ведамствах, пытанне пра ўнясенне ў Палату прадстаўнікоў законаў на дзвюх мовах знялося б аўтаматычна. 
А каб цяперашнія і будучыя супрацоўнікі экспертна-прававога ўпраўлення Палаты прадстаўнікоў, а таксама чыноўнікі Беларусі валодалі беларускай мовай, мы прапануем ўвесці ў Закон аб мовах норму пра тое, каб дысцыпліны гуманітарнага цыклу ва ўсіх відах навучальных устаноў выкладаліся на беларускай мове. Бо, як вядома, выпускнікі рускамоўных школ, вучылішчаў, тэхнікумаў, ВНУ не маюць дастатковай моўнай практыкі, каб вольна валодаць беларускай мовай на ўзроўні з рускай. На нашую думку, павелічэнне колькасці прадметаў, што выкладаюцца па-беларуску, — гэта рэальны крок да рэальнага двухмоўя, якое замацаванае ў Канстытуцыі Рэспублікі Беларусь.” 



ЭГУНКАРЫЯ: АРНАЛЬДА АТЭГІ (БАТАСУНА) ПАДАЕ СКАРГУ НА ІСПАНІЮ Ў ААН 




Красавік 2003 - Арнальда Атэгі і Хасэба Альварэс, палітычныя прадстаўнікі нядаўна забароненай басконскай партыі Батасуна, падалі скаргу на Іспанію ў ААН, у якой сцвярджаецца, што Іспанія парушыла Міжнародную канвенцыю грамадзянскіх і палітычных правоў закрыўшы газету Egunkaria і забараніўшы Батасуну. 
Закрыццё Egunkaria расцэньваецца імі як барацьба супраць свабоды слова. Газета выкарыстоўвалася ў басконскіх школах у якасці навучальнага матэрыялу, паколькі была адзінай газетай на басконскай мове ў свеце. 



ЛІНГВІСТЫЧНАЯ РАЗНАСТАЙНАСЦЬ У ЕЎРОПЕ:"НЯМА РОЗНІЦЫ, ВЯЛІКАЯ МОВА ЦІ МАЛАЯ, МЫ ПАВІННЫ ПРАЦАВАЦЬ РАЗАМ, КАБ ЗАХАВАЦЬ ЗАГРОЖАНЫЯ МОВЫ" - КАЖА ВІВІЯН РЭДЫНГ, КАМІСАР ААН. 




Красавік 2003 - План дзеянняў па захаванні лінгвістычнай разнастайнасці ў Еўропе набыў больш рэальныя абрысы за час працы лінгвістычнай канферэнцыі. 
Вівіян Рэдынг падкрэсліла, што не толькі англійская мова мусіць стаць lingua-franca Еўропы, але і іншыя мовы. Яна таксама заявіла, што больш карысна вывучаць мовы сваіх суседзяў і заахвочваць гэта. Па словах камісара план дзеяння павінен складацца з трох частак. 
Па-першае, трэба заахвочваць людзей вывучаць розныя мовы, а не толькі англійскую. Па-другое, трэба палепшыць навучанне замежным мовам, што будзе "вырашальным для лёсу шматмоўнай Еропы". Па-трэцяе, неабходна стварыць спрыяльнае абкружэнне для розных моў, каб людзі цанілі тых, хто размаўляе на менш ужываных мовах, і павысіць колькасць моў даступных для вывучэння. 
Камісар таксама адзначыла, што страта нейкай мовы - гэта страта часткі спадчыны і трэба аб'яднаць намаганні ў захаванні гэтай спадчыны. 
Канферэнцыя была часткай вялікага кансультацыйнага працэсу па захаванні лінгвістычнай разнастайнасці і план дзеянняў чакаецца праз некалькі месяцаў. 



ГАЛІСІЯ: НЯПРОСТАЯ СІТУАЦЫЯ З ГАЛІСІЙСКАЙ МОВАЙ. 




Красавік 2003 - У красавіку адбылося некалькі канферэнцый і культурных падзей арганізаваных Jornadas em Defesa da Lingua in Compostela у падтрымку галісійскай мовы. 
Вялікую занепакоенасць сітуацыяй з галісійскай мовай выказаў Карлас Барас з руху Movimento de Defesa da Lingua (MDL). Каментуючы афіцыйны погляд на лінгвістычную сітуацыю ў Галісіі Барас назваў яго "падманам" і сказаў, што згодна са статыстыкай апублікаванай Real Academia de la Lingua Galega (галісійская ўрадавая ўстанова) галісійская мова - самая распаўсюджаная ў Галісіі, але рэальнасць іншая: толькі старыя і людзі ніжэй за сярэдні клас могуць размаўляць па-галісійску слушна, а ў школах мова амаль не вывучаецца. Галісія рухаецца ў кірунку іспанскага аднамоўя, паколькі адсутнічае лінгвістычная воля ў Xunta de Galiza (урад Галісіі), які не вырашае праблемы галісійскай мовы. Фармальна існуе падтрымка, але яна абсалютна неэфектыўная.
Урадавыя чыноўнікі, у сваю чаргу, сцвярджаюць, што праца вядзецца і зараз распрацоўваецца план моўнай нармалізацыі з мэтай павелічэння колькасці носьбітаў галісійскай мовы. 
У дадатак да астатніх праблемаў зараз галісійская мова перажывае раскол. сёння існуе два варыянты галісійскай мовы: адзін прытрымліваецца іспанскіх граматычных правілаў, а другі - партугальскіх. Другі варыянт менш пашыраны, а ўрад выкарыстоўвае іспанскую галісійскую мову і то зрэдку. 
Падзел не спрыяе вырашэнню сітуацыі з мовай і многія галісійцы спадзяюцца на кампраміс. 



ГРУПА ЦІСКУ ВАЛІЙСКАЙ МОВЫ ДАПАМАГАЕ ПЕРАСЯЛЕНЦАМ ВЫВУЧАЦЬ ВАЛІЙСКУЮ МОВУ. 




Красавік 2003 - Група ціску валійскай мовы Cymuned (Грамада) абвесціла, што яна арганізавала курсы валійскай мовы для тых, хто пераязджае ў валійскамоўныя рэгіёны Валіі.
Да гэтага Грамада праводзіла пікеты перад офісамі кампаній, якія прадавалі маёмасць у рэгіёнах з валійскай мовай і праводзілі рэкламную кампанію ў прылеглых рэгіёнах Англіі. Можа стацца так, што англамоўныя проста выцясняць валійскамоўных з сэрца Валіі. 
Зараз актывісты Грамады абыходзяць усіх перасяленцаў і пытаюцца ці тыя жадаюць вывучаць валійскую мову. Многія выказваюць такое жаданне. Таму былі адкрытыя спецыяльныя курсы. Такі падыход дапамагае аб'яднаць мясцовых жыхароў і новых людзей. Таксама гэта дапамагае перасяленцам зразумець, што мясцовая грамада жадае, каб яны вучылі і ведалі мову. 



ЧАМУ ЗВОЛЬНІЛІ МАЦКЕВІЧА ? 




Красавік 2003 - Тэлекампанія ОРТ разарвала кантракт з вядучым тэлеперадачы "Выбар", якога замяніў Я. Хрусталёў. 
Гэта здарылася неўзабаве пасля таго, як сп. Мацкевіч зрабіў праграму, у якой аналізавалася сітуацыя з беларускай мовай. Імаверна, што гэтая перадача і стала прычынай звальнення. Не выключана, што на кіраўніцтва кампаніі быў аказаны ціск з боку афіцыйных уладаў, паколькі некаторыя выказванні А. Лукашэнкі на ідэалагічнай нарадзе прымушаюць меркаваць, што Лукашэнка вельмі не ўпадабаў вынікі перадачы (65% тэлефанаванняў былі ў падтрымку беларускай мовы). Так, у прыватнасці, Лукашэнка зазначыў, што вынікі тэлефанавання не адпавядаюць дадзеным праведзенага ў 1995 г. рэферэндуму. 
Калі нашае меркаванне мае пад сабой глебу, то гэта яшчэ раз сведчыць пра тое, што ўлады рознымі сродкамі спрабуюць штучна знішчыць нацыянальную мову Беларусі. 



ПРЭЗІДЭНТКА ІРЛАНДЫІ МАК-ЭЛІС НАСТАЯЛА, КАБ ЯЕ БІЯГРАФІЯ БЫЛА НАДРУКАВАНА НА ІРЛАНДСКАЙ 




Красавік 2003 - Біяграфія прэзідэнткі Ірландыі Мак-Эліс надрукавана на ірландскай мове, а англійскі варыянт будзе выдадзены толькі ў канцы года. 
Родам прэзідэнтка з Белфаста і мела невялікія веды ў ірландскай мове, але дзякуючы яе вялікаму жаданню і здольнасці да моў яна зараз даволі добра валодае ірландскай. Яе рашэнне выдаць біяграфію на ірландскай выклікана жаданнем узняць статус ірландскамоўнай выдавецкай галіны, паколькі аб'ём ірландскамоўнай прадукцыі нашмат меншы за колькасць англамоўных выданняў. 
Таксама на працягу пяці гадоў будзе выдадзены вельмі важны новы англа-ірландскі слоўнік, які маецца ўтрымліваць 50,000 загалоўных слоў і 250,000 ілюстрацыйных фразаў. Прает падтрымлівае камітэт ірландскай мовы Форас-га-Гэльгэ (Foras na Gaeilge). 



У НАВАРЫ СТАТУС БАСКОНСКАЙ МОВЫ ПАД ПАГРОЗАЙ У ТОЙ ЧАС, ЯК КОЛЬКАСЦЬ НОСЬБІТАЎ МОВЫ ПАВЯЛІЧВАЕЦЦА 




Красавік 2003 - Прадстаўнікі Еўрапейскага Бюро менш ужываных моў (EBLUL) сустрэліся з прэзідэнтам Навары (Nafarroa/Navarra) Хасэ-Луісам-Кастэхонам Гаруэсам, мінстрам па моўнай палітыцы Педрам-Пегенаўтэ Гардэ і прадстаўнікамі басконскіх арганізацыяў. якія бароняць лінгвістычныя правы басконскамоўных. 
На сустрэчы было ўзнята пытанне пра новы дэкрэт, які накіраваны супраць басконскай мовы. Колькасць басконскамоўных у Навары няўхільна расце. Калі ў 1987 г. яны складалі 14 % насельніцтва, то ў 2001 - 21 %. Урад Навары спрабуе выціснуць басконскую мову з розных сфераў ужытку. Нядаўна былі прыбраны басконскамоўныя знакі. Чыноўнікі ўраду абвяргаюць усе абвінавачванні і не прызнаюць той факт, што былі зняты знакі на басконскай мове. 
Баскі ў сваю чаргу абвінавачваюць урад Навары ў тым, што ён дапамагае распаўсюджваць любыя замежныя мовы, кшталту англійскай і нямецкай, але робіць усё, каб не даваць развівацца мясцовым мовам: басконскай і каталанскай. 
Прадстаўнік партыі Eusko Alkartasuna Мікель Іруха заявіў, што "моўны міністр" першы зняў дзвюхмоўную таблічку на сваім офісе. Таксама ён сказаў, што гэты дэкрэт, накіраваны супраць басконскай мовы, звязаны з бояззю афіцыйных уладаў патрабаванняў аўтаноміі для баскаў. Прэзідэнт Кастэхон прызнаў, што дэкрэт ёсць дыскрымінуючым. 



ІСПАНСКІ ЎРАД ПРАПАНУЕ ПАВЯЛІЧЫЦЬ ВЫВУЧЭННЕ ІСПАНСКАЙ ЗА КОШТ КАТАЛАНСКАЙ, БАСКОНСКАЙ І ГАЛІСІЙСКАЙ. 




Красавік 2003 - На прапанову іспанскага ўраду прыняць новы закон аб адукацыі, які павялічыць колькасць гадзін іспанскай мовы ў пачатковай школе за кошт змяншэння гадзін на каталанскую, басконскую і галісійскую мовы, баскі і каталонцы адрэагавалі вельмі нервова. 
Гэта небяспечна тым, што менавіта ў гэтым узросце дзеці вельмі чуллівыя да мовы. Прыняцце закону будзе значыць, што колькасць гадзін на іспанскую мову павялічыцца з 2-х да 5-ці гадзін. Зараз жа колькасць гадзін на іспанскую і на іншыя нацыянальныя мовы - роўная. Дэпартамент адукацыі Каталоніі заявіў, што не мае намеру выконваць гэты закон і будзе выконваць рэкамендацыі толькі Адукацыйнай рады Каталоніі. Урад Каталоніі адзначае, што, у выпадку праняцця закону, бачыць два выйсця: павялічыць колькасць гадзін на каталанскую мову альбо прызнаць, што іспанская мова знішчыць каталанскую. 
Баскі заявілі, што будуць звяртацца ў Канстытуцыйны Суд. 